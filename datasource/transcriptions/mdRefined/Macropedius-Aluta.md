# Front

/

ALUTA

Macropedii Fabula

admodum iucunda et lepida,

denuo recognita et Traiectinae iuventuti denuo nuncupata.

AD PUEROS BONARUM litterarum studiosos.

Volebam iamdudum, studiosi adulescentes, nugas meas, quarum nonnullas
ante annos viginti teneris meis auditoribus scribere coepi, prorsus
supprimere. Verum exstimulantibus amicorum nonnullis et chalcographo
importunius sollicitante, vestris quoque me studiis praecipue
impellentibus edere tandem coactus sum.

Miratur quidam et ipse profecto doleo inter tot saeculi nostri viros
doctissimos nullos Menandros, nullos Terentios reperiri, sed hoc
scribendi genus paene ab ipsis Terentii aut certe Lucilii temporibus
oblitteratum esse et antiquatum, quod tamen prae ceteris scriptorum
generibus pluris merito foret aestimandum. Quid enim plus pueris ad
eruditionem, plus adolescentibus ad honesta studia, plus provectioribus,
immo omnibus in commune ad virtutem conducat quam docta comoedia? Quae
recte ab aliis cotidianae vitae speculum, ab aliis imitatio vitae,
speculum consuetudinis, imago veritatis, ab aliis ἰδιωτικῶν καὶ
πολιτικῶν πραγμάτων ἀκίνδυνος περιοχὴ definitur. Consideravit hoc
saeculi nostri et Germaniae decus Ioannes Capnion de omnibus litterarum
studiis bene meritus, qui praeter hoc quod linguam Hebraicam primus
Germaniae invexit, etiam collapsum prorsus artificium comicum primus
instauravit. Is mihi primus (ut verum fatear) ansam scribendi dedit, is
me primus excitavit. Si praeter eum hoc posteriori saeculo alii ante me
scripserint, nescio. Hoc scio, quod alios non viderim. Scripserunt
interea nonnulli, quibus non infeliciter res cessit, alii carminis
iambici legibus observatis, alii minime. Maluerunt siquidem hi Terentium
et Plautum imitati metri etiam exacta ratione neglecta, singulos ferme
aequalium temporum cum iambo et spondaeo in singulis indifferenter locis
pedes admittentes, quam proxime possent ad prosam accedere quam
libertatem comicam metro stringere.

Id quod et mihi primum faciendum arbitrabar, ut plerique versiculorum
meorum propter rasuram durius cohaerentium testabuntur. Verum ut carmen
responderet praeceptis scholasticis et iuventus (sicubi res postularet)
syllabarum ex eo quantitates aucuparetur, lyricorum carminum legibus
obtemperare studui admissis tamen interim more comico omnibus, quae ad
hanc rem conducere poterant, nempe synaloephis, episynaloephis,
hellenismo, ecthlipsi, etiam interdum litterae s, atque hoc genus aliis
adinventis. Ad quod me quoque veteris comoediae artificium induxit, in
qua lyrici carminis leges exactius multo observatas quam in nova
deprehendimus, licet interdum anapaestus in regione pari admissus sit.

Accipite igitur, adolescentes, duas has (ne dicam comoedias) fabulas
nostras, *Alutam* et *Rebelles*, et in eis non tam aurium voluptatem
quam eruditionem quantulamcumque venamini. Quod si eas vobis placuisse
videro, mox alias quattuor *Asotum*, *Petriscum*, *Andriscam*,
*Bassarum* et fortasse plures paulo cultius elaboratas videbitis.

Valete et Macropedium vestrum non secus atque soletis observate aut, si
id insolentius videtur, amate.

Ad lectorem.

Si haec videatur plerisque in locis hiulca aut minus elaborata, non
mireris, candide lector, quod in diebus quattuor urgente tempestate
prorsus (ita ut est) absoluta sit, nihilo tamen minus exsecuto munere
scholastico. Volebam quidem dudum eius nonnulla in meliorem quandam
formam redigere; verum ut vidi minoris negotii esse nova cudere quam
vetera reparare, paucis sparsim interiectis cessi laboribus. Ceterum
quicquid id est, quod editur, pueris editur.

ARGUMENTUM IN ALUTAM.

Heinonis uxor Aluta vendit in foro

Altilia scurrae credita pecunia,

Sed pignori gallum reservans. Proximum

Ingressa in oenopolion edit et bibit.

Cum tandem inebriata solvendo haud foret,

Frustra morata debitam pecuniam

Regredi domum privata gallo nititur.

At pressa somno emptore ab ipso vestibus

Spoliatur ac larvata reti luditur.

Tandem excita ut domum rediit insaniens,

Per sacrificum causa agnita restituitur.



# Main



## 1. DRAMATIS PERSONAE.

Prologus cum Moro Paedium, puer

Aluta, uxor Dromellus, servus

Heino, maritus Mystotus, sacrificus

Spermologus, parasitus Grex seu Epilogus

Harpax, scurra Chorus Mimallonum

Tolmesia, caupona Bacchus, persona muta

Ancilla cauponae Tribules, personae mutae.

## 2. PROLOGUS IN ALUTAM cum MORO.

Carmen ubique iambicum trimetrum acatalectum est

praeterquam in choro, ubi dimetrum est.

Mulierculam, prodire quam videbitis,

Mittit maritus in forum venumdare

Altilia, pullos, anseres, anates quoque

Et id genus volucrum ex cohorte pluria.

≤line=5≥ Duobus implanata quae nebulonibus

Suavibusque inebriata poculis

Mox, quemadmodum bacchabitur, spoliabitur

Curabiturque (si libet) spectabitis.

Nec plura de argumento ob artem comicam

≤line=10≥ Me proloqui scriptor iubebat fabulae,

Nisi quod sit huic *Aluta* nomen fabulae.

Paucis tamen vos ego monendos censui.

Audite et animadvertite ergo, quae impero

Servanda; si secus fuant qui fecerint,

≤line=15≥ Faxo sciant, quam edictiones histricas

Temerarii contempserint. MOR. Eho! PRO. Sile!

Primum omnium ne indoctiores hic strepant

Aut sibilis aut mussitationibus,

Doctos quod admonere neutiquam est opus,

≤line=20≥ Suapte qui probitate ubique sibi imperant.

Ipsos tamen nec praetereundos arbitror:

Si quicquam inepte exhibitum et inconcinniter

Prolatum erit, non in poetam ganniant

(Quid dico? In auctorem volebam dicere,

≤line=25≥ Nam auctor poetae nomen haud sibi arrogat),

Sed histrionibus tumultuantibus

Indulgeant, gratuita et aequi consulant.

Dico omnibus, sed maxime petulantibus,

Ineptulis et parvulis, ne lusibus

≤line=30≥ Puerilibus cachinnulisque tinnulis

Nos distrahant, ne vapulent. MOR. Ehe! PRO. Tace!

MOR. Iam ne semel quidem loquar: iamne sileo?

PRO. Sed et volo, ne quis (quod ante oportuit

Factum) aut ab alvo crepitet aut foedum halitum

≤line=35≥ Spiret, ne odore gravi theatrum puteat.

Paene excidit (quod dictum oportuit prius):

Quamvis ut in triclinio discumbitis

Variaque nitent fercla bacchanalium,

Non tamen in os vobis volabunt phasides,

≤line=40≥ Non anseres, non turtures, non turduli

Nec delicatae artocreae aut placentulae,

Quod histriones nil duant nisi fabulas.

Proinde quod quisque apparavit, edat domi,

Nisi sit satur scaena soluta fabulis.

≤line=45≥ Heus tu, puer, qui commodissimum locum

Theatri occupas, tibi dico et omnibus, ne iners

Socorsve torpeas, sed ore, naribus,

Oculis et auribus, manibus et calcibus

Attendito, auscultato et animadvertito,

≤line=50≥ Ne quando stertentem choragus te audiat

Discasque verbere, verbulo quod neglegis.

Advertite itaque singuli, sedete cum

Silentio! Caveata Aluta (ut dixeram)

Suis onusta altilibus actutum exiet.

≤line=55≥ Videte, ne clamore vestro aut ipsa aves

Territa reportet aut aves timidae avolent

Vanusque fiat hic apparatus scaenicus

Et tota vestra intentio frustrata sit.

## 3. ACTUS I. SCAENA I.

ALUTA sola.

Mecastor improbum est genus hoc hominum; diem

≤line=60≥ Totum hic sedebo, et nemo erit qui porrigat

Vel crustulum panis vel haustum aquae. Ego quidem

Sto, restito, sedeo, resideo, nemo omnium

Invitat aut salutat, at quasi stupidum

Me truncum habent et, si alloquor, muti silent.

≤line=65≥ Multo secus Beata, Greta, Bertula

Et Metta convicaneae me tractitant.

Verum improbum id genus, quod urbes incolit.

Nam rapere dumtaxat studet, nihil dare.

Quod si anseres pullosque gallinaceos,

≤line=70≥ (Quis maxime inhiant voluptuarii)

Mihi fraude suppilare possent, ilico

Festum hunc diem sibi ducerent meque miseram

Ludibrio habitam pellerent. Verum mihi

Meisque cavero. Caveam obturabo, ne

≤line=75≥ Cuiuspiam introrepat huc manus rapax.

Videone, ut unus et alter huc spectet? Scio,

Iam quisque tractat, si queat pro re mihi

Dare verba. Verum Aluta (ut inquam) caverit,

Heinonis uxor, ne dolo implanarier

≤line=80≥ Cuiuspiamve astu queat spoliarier.

Accedite, approperate et emite quilibet

(Praesente sed pecunia) altilia mea!

Sola est opus pecunia; bibendum erit,

Edendum erit post paululum. Sol cardini

≤line=85≥ Iam proximust et venter ut famelicus

Canis esurit. Ehodum huc, voluptuarii,

Adeste; nam parvo admodum venumdabo.

## 4. ACTUS I. SCAENA II.

SPERMOLOGUS, HARPAX.

Ita sancta amet me Saturitas, hac muliere

Amentiorem (quod sciam) usquam gentium

≤line=90≥ Non vidi in hunc diem usque. Si necessitas

Me adigeret, omnia eius altilia queam

Dicto facilius tollere. Harpax obviust,

Cuius quidem ventrem tam inanem ac flaccidum

Modo suspicor quam pera pastoralis est

≤line=95≥ Sub vesperem. Harpax, ut tuae fortunulae

Se habent? Quid ovis cassa retis est? Nihil

Piscatum in hunc diem? HAR. Nihil. Pereo fame

Miserrimus nigerrima. Nunc tertius

Agitur dies, quo praeter holera putrida

≤line=100≥ E compitis collecta nil gustaverim.

Quid multa? Venter hic meus tam flaccidus

Quam inanis haec retis cruci me destinat.

SPE. In portu adest salus tibi; confidito!

HAR. Non fido, quando ab occidente et miseria

≤line=105≥ Venti mihi flent iugiter. Vale! SPE. Heus! HAR. Quid est?

SPE. Si potis es, Harpax, callidus depromere

Id, quod bibamus, faxo ego, ut venter tuus

Tam flaccidus sesquipede iam exstet turgidus.

HAR. Vah, periit ars parasitica. Unde possies

≤line=110≥ Sic ampliter consulere nostris ventribus

Tam inanibus? SPE. Scies, cum aqualiculum hunc tuum

Ut tympanum extensum cibo palpaveris.

HAR. An vera, Spermologe, refers? SPE. Verissima.

HAR. Id sancta faxit Saturitas! Sed quo ordine?

≤line=115≥ SPE. Videsne stolidam feminam illam et quid ferat?

HAR. Quidni? Cohortales aves, quam plurimi

Ut veneant, obtrudit ultro singulis.

SPE. Illam ego ut avem delusero, mercem auferam.

HAR. Quo pacto id, obsecro? SPE. Et suum et nomen viri

≤line=120≥ Modo prodidit. HAR. Tibi cognitam finges? SPE. Sapis,

Et proximam. Sed adorior mulierculam,

Ne me antevertat quispiam ex nugigerulis

Circumforaneis, perinde qui atque nos

Huiusmodi aucupio student. HAR. Nil certius.

≤line=125≥ I prae, licere blanditer! SPE. Quin actum agis?

Sed audin’? HAR. Hem. SPE. Adsis tempori! HAR. Memorem mones.

Ubi erit opportunum, adsequar. Vade ocius,

Ne transferat merces, quia loco se movet.

## 5. ACTUS I. SCAENA III.

ALUTA, SPERMOLOGUS, HARPAX.

Quid monstri hoc est? Phoebi umbra fit brevissima,

≤line=130≥ Gallus meus medium diei nuntiat,

Nec quisquam adhuc licitatus est aut praebuit

Argentum. In eminentiorem illum locum

Concessero: ibi resedero et quosque obvios

Excepero. Eccum commodum, huc quidam advolat

≤line=135≥ Contorto in umerum laevum amictus pallio.

Quid cesso compellare? Adesdum, adesdum, ohe!

Et sequitur alter, ocius venumdabo.

Heu quisquis es, bone vir, licere, eme optima

Ac pinguia altilia mea, anates, anseres

≤line=140≥ Pullosque pinguiusculos, gallum quoque

Pulcherrimum, parvo admodum! Ecquid restitas?

SPE. Quid restitem? Id etiam rogas? Num tu uxor es

Heinonis incluta, nobilis formosaque?

ALU. Ea ipsa sum; sed unde me nosti, o bone?

≤line=145≥ SPE. Mea Aluta, mea cognata, non te noverim?

Quicum a tenellis unguibus iocarier

Consueverim? An tibi excidit Petronii

Tam dulce cognati tui nomen? ALU. Tun’ es?

Tun’ ipsus ades, o mi Petroni, o mi nepos?

≤line=150≥ Quo lapsa tempora? Non quidem agnovissem in hoc

Te atro cucullo, nisi te ipsum proderes.

HAR. Hic hercle homo versutus est, facillime

Album esse nigrum huic (reor) persuaserit.

Porro indicat nutu ex foro secedere.

≤line=155≥ ALU. Stupeo admodum, cognate mi. Sed quaeso dic,

Num causa emendi me adieris? SPE. Pol neutiquam,

Verum ut salutem te advolo. Nihilominus,

Si de emptione res agitur, est qui petat.

ALU. Quisnam ipsus est? SPE. Consors meust, obambulat

≤line=160≥ Hic uspiam. Ubi modo vagatur ipse homo?

ALU. Post angulum illum forsitan se transtulit.

SPE. Ita suspicor. Vin’ quaeritem? ALU. Quidni? Obsecro,

Actutum abi, si fors queat reducier!

SPE. Lubens facesso, in rem tuam statim hic ero.

≤line=165≥ Cave alteris nobis emenda distrahas!

ALU. Nequaquam agam, vobis enim servavero.

Bene ambula ac redambula! Ille abivit et

Me principem facturus est, si redierit.

SPE. Tam nostra praeda, nostra quam lux solis est.

≤line=170≥ Sed ante convenire oportet Harpaga.

## 6. ACTUS I. SCAENA IV.

ALUTA sola.

Vestram, dii, fidem, quis umquam id auguret?

Semel omnia accidunt mihi ex sententia:

Cognatus antiquus, novus amicus; fides

Reducta, quae exsulaverat, si adduxerit,

≤line=175≥ Quem abisse porro condolet. In eo ipso enim

Mihi totius pendet salutis ancora.

Periero fame, ni redeat emptor ilico.

Sed eccum utrumque conspicor; sunt in vado

Modo spes meae. At mora omnis est prolixior.

≤line=180≥ Nescio quid inter se loqui prudentiae

Occeperint, nisi sit de emendis mercibus.

## 7. ACTUS I. SCAENA V.

SPERMOLOGUS, HARPAX.

Te commode paulo prius subduxti. HAR. Eho.

Omisso adesne obsonio? SPE. Tace modo ac

Te principem spera futurum, si velis!

≤line=185≥ HAR. Hem, quin velim? Quid vult agi? SPE. Te principem

Spermologus hic facturus est, si assenseris.

HAR. Assentior. Quid postea? SPE. Te nobilem hoc

Die \... HAR. Licet. SPE. Regem \... HAR. Licet. SPE. Croesum dabo.

HAR. Apage, vel oletum facito me, modo commodes!

≤line=190≥ SPE. Ego faxo in ipsas Croesi opes mox irruas.

HAR. At Croeso omisso nunc vel Harpaga satura!

Quid facto opust? SPE. Parum admodum. Tute emeris

Altilia! HAR. Tute te magis suspenderis!

Cui nec obolus est quidem quo restim emam,

≤line=195≥ Ego emero? In crucem tu abi malam, ego emero?

SPE. Hem, hem, sile! Tu emes, ego fidem iussero.

Intelligenti pauca. Cave, ne exaudiat!

Tua dicta fac verbis meis respondeant!

## 8. ACTUS I. SCAENA VI.

SPERMOLOGUS, ALUTA, HARPAX.

Ut hic fidelem experta in aliis utere,

≤line=200≥ Mea Aluta! ALU. Mi cognate, hic est, quem dixeras?

SPE. Pol ipsus. En hominem, omnia istaec qui auferet.

ALU. Data pecunia? SPE. Quid istuc? Maxime.

ALU. Non queo, Petroni, dignum ut est, rependere.

HAR. Quanti haec familia? ALU. Quindecim sestertiis,

≤line=205≥ Minutulum est. HAR. Hui, nimium id est; decem dabo.

ALU. Haudquaquam erit, nam pinguiuscula est. HAR. Sat est.

Nam parvuli pulli admodum ac tenerrimi.

ALU. Hoc delicatiora erunt obsonia. SPE. Hem.

Ago proxenetam; assem adhibe! HAR. Eho, addo. ALU. Non satis.

≤line=210≥ SPE. Sat, Aluta. ALU. Non. SPE. Addes teruncium et auferes.

HAR. Nimium est, Petroni. ALU. Etsi minust, habeat sibi.

Tuam auferet, cognate mi, per gratiam.

Hem, nummulos primum! HAR. Dabuntur primulum.

Papae! SPE. Heus, ut est? HAR. Male, quia zonam perdidi.

≤line=215≥ SPE. Nugae: domi liquisti. HAR. Id hercle suspicor.

SPE. Certo scio. HAR. Sic? Salva res, tu solvito,

Reddam domi. SPE. Fidem iubebo. Tollito!

ALU. Malim adferat; tantisper hic morabimur,

Dum redeat. HAR. Ah, non plus meruit huius fides?

≤line=220≥ SPE. Gallum relinque pignori! HAR. Do pignori. Hem

Habeat, moretur paululum. SPE. Ocius redi!

HAR. Ocissime; sed heus tu, ubi te offendero?

ALU. Ad aureum leonis intersignium.

Illic edendum, illic bibendum erit prius

≤line=225≥ Quam abeam. HAR. Hem. SPE. Sapis profecto; curassis cutem!

ALU. Verum age, nepos, illum reducito citius!

SPE. Quin tu taces? Uterque iam te intro sequimur

Bellos homunculos ibi acturi. Vale!

ALU. Vale, Petroni! Hic admodum propensus est

≤line=230≥ Mihi. Ni amicus esset, haud se impenderet.

At pignori accepisse gallum certius

Multoque certius. Nam in urbibus dolus

Quam plurimus. Gradior in oenopolium,

Ubi ventrem in hoc vico prius purgaverim.

≤line=235≥ SPE. Edat, bibat et inebrietur stolida! Ego hinc

In ganeum procedam, ut alloquar Harpaga.

Fors queat adhuc toga inebriatae tollier.

**CHORUS ex Bacchidibus seu Mimallonibus.**

Iacche Bacche ohe, ohe,

O Bacche Iacche ohe, ohe.

≤line=240≥ Ornate Bacchanalibus

Bacchum corona, Bacchides.

Iacche Bacche ohe, ohe,

O Bacche Iacche ohe, ohe.

Risu, iocis et potibus

≤line=245≥ Baccho parantur orgia.

Iacche Bacche ohe, ohe,

O Bacche Iacche ohe, ohe.

Bacchi furore corripi

Coetus oportet Maenadum.

≤line=250≥ Iacche Bacche ohe, ohe,

O Bacche Iacche ohe, ohe.

Io Bromi, Liber pater,

Io Priape, Iacche io.

Iacche Bacche ohe, ohe,

≤line=255≥ O Bacche Iacche ohe, ohe.

Alius CHORUS extra Bacchanalia

ex matronis Bunscoticis.

Faex generis humani est genus

Parasiticum, lurconicum,

Scurrarum et id genus omnium,

Qui in otio ventri student.

≤line=260≥ Hi callidos facetiis,

Hi simplices astutia,

Hi singulos fraude ac dolo

Pro ventre passim irretiunt.

Hos nisi magistratus velut

≤line=265≥ Fures latronesque aut lupos

Ac tigridas e republica

Raserit, eam corruperit.

## 10. ACTUS II. SCAENA I.

ALUTA, TOLMESIA, ANCILLA.

Prudentis est nostratium proverbio

Ventrem prius purgare quam aliud ingerat.

≤line=270≥ Iam re absoluta pulsitandum est ostium.

Quis has fores recludet? Ecquis aperiet?

Pulsabo validius. Quis, inquam, aperiet has

Ambas fores? Exaudit hic nemo omnium?

TOL. Heus ohe, ut importuna! Quis vult ingredi?

≤line=275≥ ALU. Cum gallo ego ipsa Aluta gallinaceo.

Recludedum! Quod edatur ac bibatur huc

Mox adferatur splendide. TOL. Est pecunia?

ALU. Mox aderit, heus. TOL. Hem. ALU. Quaeque dulcia sint. TOL. Licet.

Modo splendeat pecunia. ALU. Ah, pecunia?

≤line=280≥ Limus pecunia. Vina dulcia, blandula

Massicaque prome! Audin’? TOL. Vel insanit vel est

Ebria mulier. ANC. Utut est, videbitur ilico.

ALU. Iam numerat argentum mihi, mox tinniet.

Ut imperatrici inclutae mox offeret.

≤line=285≥ Age Aluta, laetum ducito hunc diem! Ades ehodum,

Ehodum puella, quin ministras fercula?

Quin Bromius assilit? ANC. Hem, en prior tibi congius.

Infunde, bibe, dein solvito! ALU. Curabitur.

ANC. Nisi tute cures, gallus hic servabitur.

## 11. ACTUS II. SCAENA II.

SPERMOLOGUS, HARPAX.

≤line=290≥ Delusimus probe mulierem per Iovem.

Ignoro tamen, ubi nebulo sese abstruserit,

Cui se popinae fornicive immerserit.

Nam ganeum lustravi et unum et alterum,

Nec paret usquam gentium. Hoc equidem scio,

≤line=295≥ Ubi ubi sit, larido esse pestem maximam.

Sed adest homo, quem quaerito, paulo alacrior.

Portas pecuniam? HAR. Hahahe, nil residuum est?

SPE. Toga admodum bona, pulla, duplex, civica.

HAR. Nostra est, modo ebria sit. Latebo clanculum,

≤line=300≥ Alio alloquar in itinere schemate. SPE. Hem, vide,

Quid possies! Crepat ostium; cedamus hinc.

## 12. ACTUS II. SCAENA III.

ALUTA, TOLMESIA, ANCILLA.

Quidum moratur perfidus, qui sese ait

Quantocius rediturum et argentum mihi

Daturum? TOL. Ain’ vero pecuniam tibi

≤line=305≥ Morarier? ALU. Sic dico. TOL. Quibus ex mercibus?

ALU. Altilia quispiam emit; illi credidi

(Quia perdidit zonam) pecuniam. TOL. Obsecro,

Quantam? ALU. Undecim sestertios. TOL. Novisti eum?

ALU. Non edepol, sed eum Petronius mihi

≤line=310≥ Cognatus ut consortem et intus et in cute

Novit. TOL. Quis hic cognatus est tuus? Quis hic

Petronius? ALU. Qui se nepotem dixerat,

Qui adduxerat hominem, fidem qui iusserat.

TOL. Impostor ille fuit, nec est in urbe (quod

≤line=315≥ Sciam) vir istoc nomine. ALU. Heu me miseram, ut

Mihi callidi imposuere, subdoli et vafri!

Verum hic relictust pignori gallus. Putas,

Reliquerint mihi tam animosum ἀλέκτoρα?

Non id putes; mox aderit hic pecunia,

≤line=320≥ Mox aderit et Petronius. TOL. Mox, mox! Nisi

Mox solveris (quia usque mox) gallus meust.

Nam aliquid valo potius rapere quam nil dari.

ALU. Sic impie tollesne delicias meas?

Quantum est, quod edi, quod bibi? Teruncio

≤line=325≥ Solvi potest. Heinonis uxor sum, dabit

Lubens, forum si quando raeda accesserit.

Tam ignota Aluta? Ignotus Heino? TOL. Nescio,

Quis Heino sit, quae Aluta sit. Tres congios

Tu ternio potasti optimi vini; pro eis

≤line=330≥ Aut aes repones, aut ἀλέκτoρα vindico.

ALU. O pervigil custos domus, sicine migras

Cortem in alienam? Ibo et querar viro meo.

ANC. Non longe abibis, quin Bromius te sopiet.

Hem, exi, pavimentum domus ne convomas

≤line=335≥ Foedesve multo turpius; cloacam adi!

ALU. Exonerem ut alvum, denuo hinc secessero.

**CHORUS Maenadum.**

Iacche Bacche \... Ornate Bacchanalibus \... *ut supra*.

Alius CHORUS matronarum.

Honesta cauponaria

Censetur inter divites;

At mihi videtur improba

≤line=340≥ Quaestusque sordidissimus.

Quid foedius quam promere,

Quo inebrient se reprobi

Reddantque mentis impotes,

Immo ex hominibus bestias?

≤line=345≥ Hoc caupo avarus expetit,

Ut maxime vino oppleant

Se tum viri tum feminae

Et vomitum adusque ingurgitent.

## 14. ACTUS III. SCAENA I.

HARPAX, SPERMOLOGUS.

E viculo vides labantem Bacchidem,

≤line=350≥ Viam per omnem eructuantem crebriter

Ingurgitatam crapulam? SPE. Video, tuum est.

HAR. Quidnam? SPE. Rogas? An non spopondisti modo

Sacroque foedere deierasti lancibus

Meis tua adfutura abunde pocula?

≤line=355≥ HAR. Iuravi et ultro tibi probe perfecero.

SPE. Quonam modo? HAR. Scin’, quid prius suggesseris

De duplici toga? SPE. Hem, immo. Perge dicere!

HAR. Iam caespitat, dormiturit, mox uspiam

Sub arboris sopita fronde concidet

≤line=360≥ Aut propter aggerem vel in salebram; ibi

Industriam meae artis exercuero. SPE. Abi,

Sequar brevi. HAR. Audin’? SPE. Quid? HAR. Sequere quam mox! SPE. Modo.

HAR. Quam plena curarum est et anxia vita, quae

Hoc retiaclo comparat victum sibi!

≤line=365≥ Rete, dolus, impostura, furta sunt meae

Artis peritia, inde crux. Hem. Eccam ebriam

Hanc vomicam, ut obliquis viam metitur hanc

Gressibus et usque convomit. Sequar eminus.

## 15. ACTUS III. SCAENA II.

ALUTA, HARPAX, SPERMOLOGUS.

O galle, galle, ut es subductus et

≤line=370≥ Reliqua familia tota. Dii, vestram fidem!

Petronius, Petronius, dolus, dolus!

Ut cuncta volvuntur sinistro ex ordine,

Caelestia et terrestria occidunt, pedes

Nutant, caput dolet admodum, caput, caput.

≤line=375≥ O Heino, serva uxorculam tuam, obsecro, ae!

HAR. Modo est adire commodum, quia labitur.

Mercurius adsit! Ecquid est, coniunx mea?

Quid aegra ades? Quid sordida es, mea Alutula?

ALU. O Heino, serva Alutulam tuam! Labo.

≤line=380≥ HAR. Ego (ne time) te sustinebo, Alutula.

ALU. Non sum (puto) illa, quae olim eram, tua Alutula.

Hic dormienti accumbe! HAR. Ego accubuero tibi

Et mollius posuero. ALU. Operi vultus meos!

Vertuntur omnia, terra, caelum. HAR. Operier

≤line=385≥ Vittane vis? ALU. Volo, nam ea optima est. HAR. Togam

Ne convomas, num detrahi cupis? ALU. Volo, ae.

HAR. Sic, sic, ita omnia simul impura evome!

SPE. Per Herculem scelestiorem neminem

Vidi hoc homine. Togam tenet, vestes quoque

≤line=390≥ Praecidit usque ad femora. Quis me hercle vel

Nequissimus tam foeda, tam insolentia

Tentaverit? Nunc absolutis technicis

Versutiis suffarcinatus omnibus

Redit alacer. HAR. Num egi probe negotium?

≤line=395≥ SPE. Ita sancta amet me Saturitas, scelestus es,

Harpax. Qui id actum? Ubi retis est? HAR. Dicam tibi,

Ubi viculum hunc tutum subierimus. SPE. Sapis.

HAR. Ganeum adeamus nunc et ollas carnium.

Haec praeda suppeditabit ampla pocula.

**CHORUS Mimallonum.**

Iacche Bacche \... Ornate Bacchanalibus \... *ut supra*.

Alius CHORUS matronarum.

≤line=400≥ Foeda est quidem ebrietas viro,

At mulieri foedissima:

Natura enim haec infirmior,

Quod hauserit, foede egerit.

Ut se sues spurcissimae

≤line=405≥ Caeno lutoque immersitant,

Ita inebriatae feminae

Vomitu atque oleto se inquinant.

At mulierum temulentiam est

Ita alligata impuritas,

≤line=410≥ Ut lingua, sensus et manus

Nil tractitent nisi turpia.

## 17. ACTUS IV. SCAENA I.

HEINO, PAEDIVM.

Quid hoc esse suspicer, quod uxor nondum adest?

Sol vergit in declive et instat atra nox.

I, paedium, \... PAE. Hem. HEI. Atque vise, si usquam appareat

≤line=415≥ Matercula! PAE. E foro cuneos latura? HEI. Ita.

PAE. Eo, pater; verum timeo, ne mordeat

Me lamia. HEI. Nequaquam; nam adhuc clarust dies.

PAE. Si appareat nusquam, pater, vis regrediar?

HEI. Regredere. Cave, ne longe abiveris! PAE. Licet.

≤line=420≥ HEI. Vade. Interim nos tritico purgato, uti

Poposceras, pultem tibi parabimus.

Timeo hercle vero, viserit frustra puer.

In thermopolio si eam quis duxerit,

Certe actum erit de re domestica hoc die

≤line=425≥ Et crastino, cum ad vina sic propensa sit,

Ut non quiescat, donicum se ingurgitet.

## 18. ACTUS IV. SCAENA II.

ALUTA sola.

Heus, ohe! Ubi sum? Quae sum? Quid intuor undique?

Quis daemonum me fascinavit atque in hunc

Orbem novum perduxit undique laqueatum? Ut haec

≤line=430≥ Mutata subito! Pro supreme Iuppiter,

Nil terra, nil caelum est nisi rete unicum.

Non absque causa mihi natare videbar et

Piscarier. Num ego Aluta sum Bunscotica,

Heinonis uxor Hannii, an aliena sum?

≤line=435≥ In conscientia ipsa sum, immo ipsissima,

Verum in habitu prorsus aliena sum. Nam ubi

Toga est? Ubi ricula? Ubi crumenula nigricans?

Praecisa vestis usque ad ancas, foeda vix

Subucula has nates tegit: plane occidi.

≤line=440≥ Quo conferam me? Cui loquar? Ego neminem

Agnosco, cuncta videntur ut labentia,

Nullusque noverit: perii plane modo.

Heinonem adibo sciscitans, num Aluta sit

Domi. Si ibi, profecto nulla sum. At si ibi

≤line=445≥ Non fuerit, aliqua spes mihi fors residua est.

## 19. ACTUS IV. SCAENA III.

PAEDIUM, HEINO.

Heu heu, pater! HEI. Quid est, puelle? PAE. O mi pater!

HEI. Quiesce, siste paululum! Quid, gnate, fles?

PAE. Heu, mater \... HEI. Hem? PAE. Mater mea est \... HEI. Quid mater
est?

PAE. Cerrita prorsus est, pater. HEI. Mater tua?

≤line=450≥ PAE. Etiam, pater. HEI. Qui scis? PAE. Obibat clamitans,

Iactans manus, iactans caput, quasi lamia

Larvata faciem, insanit horrendum nimis.

Timeo admodum, pater. HEI. Sile, fili, sile!

Curabitur. Quid, quaeso, id esse dixero?

≤line=455≥ Strigesne terruere vel cacodaemones

Hunc parvulum? Ibo foras, ut eventum rei

Videam. ------------

## 20. ACTUS IV. SCAENA IV.

ALUTA, HEINO, DROMULUS.

------------ Tribules, obsecro vestram fidem,

Heinonis hocine praedium est et haec domus?

Nisi mente tota capta sum, haec ea ipsa sunt,

≤line=460≥ Quamquam omnia intuar alieno schemate.

HEI. Supreme Iuppiter, quid haec portenderint!

ALU. Heino, Heino, ubi uxor Aluta? Numquid est domi?

HEI. Dii boni te, Aluta, servassint! Veni!

ALU. Haudquaquam; enim dic vero, an ipsa sit domi!

≤line=465≥ HEI. Tune ipsa mea matrona, Aluta mea? Veni!

ALU. An ipsa sum? HEI. Tu ipsissima. ALU. At non sum in habitu.

HEI. Ingredere! Nos videbimus. Pro Iuppiter,

Quid auspicabor quove me vertam miser?

Quis hanc misellam ita fascinavit, perdidit?

≤line=470≥ Quis consulet nobis modo? I, puer, ad sacrum

Et sacrificum nostrum advoca celerrime

Mystotum, ut exorcizet hanc miserrimam,

Ne forte quovis genio iniquo adflata sit.

DRO. Licet. HEI. Vola! DRO. Licet. HEI. Cito veniat! DRO. Licet.

≤line=475≥ HEI. Nos interim studebimus, uti dormiat

Parumper, ac tantisper hoc sub schemate,

Quo rediit huc, sinemus, ille dum advolet.

Neque dubito eum, cum sciverit, mox adfore.

Ingressus itaque habebo curam coniugis.

**CHORUS.**

Iacche Bacche \... Ornate Bacchanalibus \... *ut supra*.

ALIUS.

≤line=480≥ Nil gravius est viro bono

Quam habere stultam coniugem,

Cum illi foris et in aedibus

Sit usque pestis maxima.

Haec derogat famae viri,

≤line=485≥ Corrumpit omnem familiam,

Rem dissipat domesticam,

Praesertim ubi sapere se putat.

Duxisse praestat efferam,

Pigram, superbam aut invidam

≤line=490≥ Quam stolidam et amentem, rei

Cui nulla cura domesticae.

## 22. ACTUS V. SCAENA I.

ALUTA, HEINO.

Dolus, dolus, malus dolus, Petronius,

Gallus meus. HEI. Quiesce, Aluta, paululum!

Non est dolus. ALU. Dolus, dolus, Petronius.

≤line=495≥ HEI. Quisnam Petronius? ALU. Nepos, dolus,

Petronius, gallus meus. HEI. Mirabile hoc

Insaniae genus! Memorat gallos, dolos,

Petronios. Sed occipit quiescere;

Si dormiat, spes aliqua curae erit. Foras

≤line=500≥ Prodibo, dum veniat sacrificus. Eccum adest,

Indutus albo supparo, cinctus stola,

Se signat undique nescio quid murmurans.

## 23. ACTUS V. SCAENA II.

MYSTOTUS, HEINO, ALUTA.

Quid hoc mali est, Heino, quod uxori accidit?

HEI. Mystote, tota spes mea est in te unico.

≤line=505≥ MYS. Ubi, quomodo et quando accidit? HEI. Mane exiit

Mente integra ad forum, redit iam vesperi

Lymphata, rapta nescio quo daemone.

Clamat, vomit, aliena loquitur, nullus est

Rationis usus. Tu vide, quid possies

≤line=510≥ Per verba sacra et mystica aut quid facto opust!

MYS. Dabo operam. At ubi posuistis illam? Ducite

Me intro! HEI. En misellam, ut vultibus torvis iacet!

MYS. Hui, quidnam hoc est, quod rete caput obvolvitur?

HEI. Comparuit ita, neque temere tentavimus

≤line=515≥ Resolvere. MYS. Auferatur. Hoc non quodlibet

Fore rete, sed nebulonis auguror. ALU. Dolus,

Dolus. HEI. Hem, occipit. ALU. Petronius. MYS. Quisnam ipsus est?

ALU. Tenebrio, gallus meus, sestertii.

HEI. Haec usque cantat. MYS. Singularis admodum haec

≤line=520≥ Insania est. Seorsum abite paululum!

HEI. Paremus; haud enim decet mysteriis

Sacris adesse rusticos. Stemus procul!

## 24. ACTUS V. SCAENA III.

MYSTOTUS sacrificus, ALUTA.

In nomine patris atque filii, sacri

Quoque spiritus cede, maledicte diabole,

≤line=525≥ Ab hac Dei famula et da honorem illi Deo,

Qui iudicare mortuos venturus est

Vivosque per flammam! ALU. Heus Bromi, heus Iacche, ades!

MYS. Ego te, Bromi, exorcizo. Iacche, adiuro te

Per filium Dei, ut vel exeas vel ut \...

≤line=530≥ ALU. Phi, Bromie, phi, phi, Bacche, phi, quam amarus es!

MYS. Vin’ dulcia? ALU. Hem, sint quaeque dulcia, Massica.

Mox emptor solverit. MYS. Per Herculem patremque

Liberum, non admodum haec mulier malo

Adflata numine est. Ut audiit mysteria,

≤line=535≥ Mox ultro prosiluit nocens solo halitu,

Quem proruens post se reliquit, fetido.

## 25. ACTUS V. SCAENA IV.

HEINO, MYSTOTUS sacrificus.

Foras repente prosilit sacrificulus.

Timeo, male sit rei. MYS. Timere desine!

Bona pars propulsa est numinis saevissimi,

≤line=540≥ Quod adripit subin’ viros fortissimos.

HEI. Hau! MYS. Ceterum quiescat, edormiscat id,

Quod residuum est. In crastinum periculum

Nullum. Ultro reliquum proruet. Vos denique,

Qui adestis huic spectaculo, animadvertite!

≤line=545≥ Haud impio est adflata genio mulier haec:

Arrepta Baccho. Bacchidum more hactenus

Bacchata tandem resipiet. Verum moras

Rescindite; haud enim modo, sed crastino

Die intus in penita aede sorbitiuncula

≤line=550≥ Curabitur. Quod accidit nebulonibus

Cras scibitis; nam uterque deprehensus est

Plectendus in furca, die sed crastino.

Nos, Heino, eamus intro et ipso numine,

Quo uxor tua est adflata in urbe, Bacchico

≤line=555≥ Nostram cutem curemus istoc praevio

Misso dolore molliter! HEI. Placet. Ilicet.

GREX histrionum.

Spectastis omnes, quam egimus comoediam;

Verum veremur, omnibus haud conduxerit.

Qui non alacrior excolendis moribus

≤line=560≥ Probis bonisque litteris evaserit,

Profecto is absque fruge spectator fuit.

Cavete proin, ne crapula aut temulentia

Gravemini! Haud enim ullus est prudentiae,

Ubi regnat ebrietas, locus. Cavete dein,

≤line=565≥ Ne fraudibus vacetis aut furto. Ipsa enim

Laqueo iugulum adigunt. Valete, plaudite!



# Back



Finis Alutae.

