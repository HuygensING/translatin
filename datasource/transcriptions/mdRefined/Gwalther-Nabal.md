# Front

/

NABAL. RODOLPHI GUALTHERI TIGURINI COMOEDIA sacra, quae inscribitur
Nabal, desumpta ex I. Samuelis XXV. cap. nunc primum conscripta et
edita.

\[Gap desc: illustration\]

IESUS.

Ecce agnus ille Dei, qui tollit peccatum mundi.

Ioan. 1.

VERE GENEROSO ET ILLUSTRI VIRO, D. FLOriano Susliga Rolicz a Warshavia
C. V. Polono, ROD. GUALTHERUS Tigurinus S. P. D.

\>

NON defuturos puto, Floriane ampliss. quî hunc meum laborem iniquius et
maligne nimis interpretentur: cum ho nostro plus satis exulcerato
saeculo vix aliud et facilius et fecundius, quam calumniae monstrum
proveniat. Quicumque enim privatis de causis nostrae ecclesiae
iniquiores sunt, et proinde omnia nostra Theonino dente arrodere
consuevere, mox vociferabuntur, immane et nulla dignum venia facinus a
me comissum esse, qui hoc tam afflicto communis ecclesiae statu in
Comoediis scribendis occuper, quasi quod agam non sit aliud. Sed nae
illi sub plausibili pietatis praetextu satis aperte suam produnt
malignitatem, dum nullo habito personarum discrimine quidvis a quovis
exigunt. Sunt enim, fateor, quae hodie maiori cum fructu, et necessario
quidem, tractari possunt et debent, infinita alia. Sunt autem vicissim
multi ubique gentium, qui ut eruditione et rerum longo usu me multis
parasangis superant, sie ea tracta re possunt me multo felicius Illis
ego, si sponte in iis quae magis ardua sunt et maiores vires exigunt,
loco cedam, ac ipse circa leviora occuper, quae meis humeris magis
convenire arbitror, non me tam immaniter peccare existimo Ut tamen haec
sinam: nec a mea professione, nec a nostri saeculi statu quid quam
alieni me fecisse puto, qui aliquantum temporis poeseos studio
consecrarim. Nam si ex afflictionibus,

tam privatis quam publicis, evadendi via commodior et compendiosa magis
non est, quam ut paenitentia scelerum moti singuli suis, ut decet,
fungantur officiis: cumprimis etiam in hoc incumbendum esse puto omnibus
ecclesiarum et Christi ministris, ut singulorum hominum, cuiuscumque
loci et ordinis, officia privatim et publice pro virili informent. Nec
sufficere puto, ut in loco religioni et divinis cultibus sacro illud
fiat, nisi eadem doctrina et foro, et cuiae; et compitis, et theatris
etiam inferatur: ut ibi quoque vel inviti sapere discant homines, unde
peccatorum et scelerum occasiones desumi consueverunt. Et quia inter
summam novissimi huius saeculi corruptelam, multorum ea est improbitas,
ut ver bi Dei doctrinam, cum nuda simplexque proponitur, audire prorsus
dedignentur, necessarium puto, ut fideles medicos imitemur, qui pharmaca
acerbiora melle condire, vel labra summa pyxidum eodem inungere solent,
ut aegrotos, qui morosi nimium amara et acerba fastidiunt, hoc pio et
salubri dolo fallant. Nec id primi nos facimus, cum multorum exempla
exstent, inter veteres quoque, qui res sacras carminum lepore et
venustate splendidius exornatas delicatulis illis auribus proposuerunt:
Quorum tanta est auctoritas, ut hac sola fretus, cum Poeta dicere
possem:

Rumores rabularum et invidorum

Omnes, unius aestimemus asis.

UT tamen de nostro hoc labore dicam aliquid apud te Floriane, cui si
quando opus foret, ob singularem eruditionem summae humanitati
coniunctam, studiorum meorum omnium rationem reddere nequaquam vererer:
vix aliud argumentum nostro saeculo commodius mihi visum est, quam quod
hic tractandum sumpsi: cuius non indiligens contemplatio, hisce tam
calamitosis temporibus omnes fere omnium

ordinum homines instituere possit. Habemus enim in hoc Davidem, qui cum
Iesu Christi, Regis et salvatoris nostri typus sit, non immerito omnium
quoque Christi membrorum typus et exemplar censeri potest. Proponitur is
nobis exsul et extorris, diraque Saulis tyrannide non aliam ob causam
premitur, quam quod regnum ipsi promisit Dominus. Exulant cum eodem et
omne genus laborum sustinent, quotquot regis divinitus constituti partes
potius sequi, quam immanem Saulis tyrannidem in dies experiri malunt. At
quantum hodie, proh dolor illorum numerum videmus, qui non aliam ob
causam bonis et fortunis omnibus exuuntur, patriis pelluntur sedibus, a
coniugum et liberorum complexu avulsi, incerti hinc inde vagantur,
omnium expositi ludibriis. quam quod Christo, Regi regum et domino
dominantium, quem caelestis pater unxit, et salvatorem doctoremque
catholicum constituit, nomen dederunt, et huic potius quam impuro
Facierum regi (qui in templo Dei sedens adversus Deum et unctum ipsius
effertur) adhaerendum esse existimant. Docet hos Davidis exemplum,
quales sese gerant tot undique septi hostibus. Consolatur eosdem
divinitus sumpta de Nabale poena, cuius insolentiam tam subito Deus
coercuit, qui cum fidelis sit, suos ultra quam ferre possint, tentari
non patitur. Terret quoque tyrannos omnes et fidelium Christi membrorum
oppressores, horrendus ille et insperatus Nabalis exitus: quem
scripturae omnes uno ore iis minitantur, qui Creatoris et salvatoris sui
immemores, terrorem suum ut prophetae verbis utar) dederunt in terra
viventium Davidi indivulsus comes et ceu fidus aliquis Achates inducitur
sacerdos Abiathar, divinis ipsum consolans promissionibus. Hunc imitari
discent ecclesiarum ministri, ut undique licet ferventibus persecutionum
procellis, nec a Christo (qui verus ille

David est) sese avelli patiantur, nec suae fidei creditas ecclesias
verbi Dei consolatione, quantum in ipsis est, destituant. Ut interim de
privatis hominibus omittam dicere, qui singuli quod hinc documenti
hauriant, habere possunt. Discent enim Nabalis exemplo patresfamiliâs,
quam parum tam propiae ipsorum quam familiae totius incolumitati
conferant opum congesti acerui, nisi his rerum administrandarum
peritiam, animumque religionis studio et humanitatis aliarumque virtutum
officiis instructum coniunxerint. Discent singuli, quae et quanta sint
ebrietatis et crapulae incommoda, eoque aequioribus animis temperantiae
legibus sese gubernari patientur. Atqui quam haec doctrina nostro
saeculo necessaria sit, vel sola Christi admonitio testari potest, qui
novissimorum temporum hominibus gravissimum ex crapulae et gulae studio
periculum minitatur. Discent per Abigaelem admonitae matronae, quibus
rationibus maritos suos, iniquos etiam et plane incommodos, tractare
debeant, ut commodioribus uti possint. Habebunt denique (absit verbo
invidia) quod ad sui institutionem transferant, servuli, rustici,
milites, convivae, cives, peregrini, senes, iuvenes, omne de nique,
cuiuscumque sint loci, aetatis, sexus aut ordinis. Num ergo praeter
officium videri possum fecisse, quod ista hoc tempore tractanda
sumpserim? quando omnes pene hominum ordines docendo in viam redigi, et
in officio retineri maxime necessarium est: qua in re quantum Comicarum
actionum aculei valeant, nemo vere sapientum ignorare potest. Quare
causam hanc meam coram cordato et aequo iudice facillime me obtinere
posse spero, nec operae pretium me facturum existimo, si pluribus hac de
re disseram.

Quod vero hosce meos labores tuo potissimum nomini nuncupandos esse
arbitratus sum, Floriane amplissime idemque colendissime in Christo
frater, multae rationes effecerunt,

quas omnes hoc loco commemorare supervacaneum esse duco, ut qui animum
meum satis, ut spero, perspectum habeas. Certe, ut huic meo labori rudi,
et nimium praecoci fortasse, patrono opus esse duxi, quem te et fidum et
strenuum fore confido: Ita meus in te amor tuique nominis auctoritas
moverunt, ut neminem alium huic negotio et idoneum et dignum magis esse
putarem. Nam si ea est amicitiae Lex, ut minime latere possit, sed
omnibus innotescere cupiat, nequaquam (meo quidem iudicio) admittendum
fuit, ut nostrorum animorum consensio, quae multis nominibus arctissima
esse debet, ignota esset: quin aliquod eius apud posteros quoque
argumentum, meique apud te animi non ingrati testimonium extare
cupiebam. Nec id tibi ingratum fore spero, cum eum te agnoverim
hactenus, qui minima quoque amici sinceri officia candide interpretari
et aequi bonique consulere soleas. Accipies ergo benignus hunc meae
Musae fetum, qui si minus comptus videbitur, eum et in Helvetiis natum
et ex temporum iniquitate aliquid asperitatis contraxisse putabis. Vale
feliciter in domino. Tiguri Calend. Octobris. Anno a Christo salvatore
nato 1549. Quando ante annos 2647. David, vir iuxta cor Dei, impio Saule
sublato, primum regnare coepit. Faxit Deus caelestis pater, ut sicut
olim David a stolidi Nabalis intemperie et insolenti Saulis tyrannide
liberatus, regnum sibi promissum adeptus est: Ita nos quoque Iesum
Christum, dilectum Dei filium, in quo patri complacuit, cui debentur
termini orbis terrarum, devictis et sublatis omnibus ecclesiae hostibus,
suo spiritu et verbo libere tutoque in suorum mentibus regnare videamus.
Idem te suae ecclesiae, tuaeque imprimis Poloniae diu servet incolumem.
Amen.



# Main



# 1. DRAMATIS PERSONAE.

NABAL paterfamiliâs dives, sed stolidus.

GLYCYLOGUS parasitus.

PYROPTES coquus.

PHILOENUS OPSOCLEPTES servi domestici.

GEORGUS PHILOPONUS servi rustici.

SPUDAEUS Oeconomus.

ABIGAEL uxor Nabalis.

PORNION ancillae.

EULALIA ancillae.

PHILOPOSIUS GASTRODES EUBULUS DYSIGAMUS Nabalis convivae.

DAVID.

ABIATHAR Sacerdos.

IOAB dux militum.

ABISAUS Tribunus militum.

SPHENDONITES OCYMACHUS duces funditorum.

# 2. Prologus

NE sit cui vestrum novum, quod primus in

Scenam senex huc prodeo,

Sacro magis quam scenico tectus habitu.

Cum causa mihi sit maxima.

Nam quos frequenti in hac corona cernitis,

Rem proferent gravissimam.

Quam nos piam sanctamque dicere non pudet.

Huius volunt interpretem

Habere me: quare viri clarissimi,

Si multa saepe ludicra

Spectare dignati estis, hanc e fontibus

Ductam sacris Comoediam,

Aequis animis spectare etiam dignemini,

Quae nil, quod obsit, continet.

Non heic erit pernicies adolescentium,

Leno rapax et improbus.

Non scorti avari et impudentis audiet

Quisquam improba lenocinia.

Non discet heic imponere patri filius,

Virum nec uxor fallere.

Nec quisquam erit, cuius queat protervitas

Mores bonos offendere.

Quin si quis hic minus bonus producitur,

Docebit alios rectius

Vivere, suis dum digna sentit moribus

Sibi obvenire praemia.

Sic Nabal hic dives potensque plurimum,

Docebit omnes divites,

Quam vana sit possessio pecuniae,

Prudentiam ni adiunxeris.

Idem ebrietatis quae sient incommoda.

Suo probabit exitu.

Illius at coniux Abigael feminas

Omnes suo exemplo instruit,

Docetque sedulo (dociles licet hactenus

Invenerit paucissimas.)

At qui sua res administrant publicas

Cura, fide et prudentia,

Hos David hic, Rex omnium piissimus,

Docet quid agere debeant.

Huic proximus qui stat, sacerdos Abiathar,

Exemplar est antistitum:

Quorum sacra est verbi docere oracula

Multosque Christo adducere.

Hic militaris rusticaeque cernitur

Vitae typus clarissimus.

Sed quid opus est, ut singula nunc recenseam,

Quae post patebunt plenius?

Addam tamen hoc, quod eloqui verissimo

Possum, status mortalium

Illi esse perspectos fere omnes, quisquis hanc

Perspexit actiunculam.

Hanc quia dabunt, huius qui alumni patriae

Bonas coluere litteras,

Spectare vos decet, favore ut exciti

Vestro, magis se industrios

In posterum gerant, simulque vos veline

Congratulari patriae,

Quae talibus sese beavit filiis,

Totamque simul rem publicam.

Sed desino, ne multa dicendo morer

Vestros animos diutius.

Tu primus huc prodito nunc pusillule,

Sed maximae spei puer,

Paucisque summam totius Comoediae,

Ut doctus es, proponito.

# 3. PERIOCHA

COnvivium Nabal parat tonsoribus,

Ab hoc petit missis Davides nuntiis,

Se commeatu ut adiuvet: sed reicit

Hos Nabal et dira ingerit convitia.

At hoc bibente cum suis, commotior

Davides armatas omnem funditus

Nabalis ut succindat \[(transcriber); sic: succidat\] omnem funditus

Domum: huius at uxor ubi Davidis comperit

Conatum, mox parat cibaria, ut obviam

Procedat, et precibus furentem mitiget.

Domum reversa viro recenset singula:

Qui infelix diris sternitur terroribus,

Paucisque diebus post vita defungitur.

David relictam coniugem iungit sibi,

Connubioque inito parantur nuptiae.

# 4. ACTUS I.

# 5. SCENA I.

# 6. ARGUMENTUM SCENAE.

HAC scena totius Comoediae fundamenta iaciuntur. Nam et Nabalis per sona
describitur, et de convivi) apparatu (unde omnis turba oborta est)
consultatur.

GLYCYLOGUS parasitus. NABAL.

GLY. Verum esse nunc vulgi scio proverbium,

NULLA evenire posse cuiquam incommoda,

Quae non alicuius commodo subserviant.

Idque adeo non inepte heri expertus loquor.

Nam forte pauper, inops, hinc inde obambulans

Quaerensque cui fraude et dolis imponerem,

Sumptu suo qui me otiosum pasceret:

Nabalem inveni, in hac qui habitat vicinia,

Hominem, quo, dispeream, magis si plumbeum

Magisque effrontem totus orbis sustinet.

Hic opibus et fortunae donis ebrius,

Extolli mire gaudet et laudarier.

(Opus qui nullum laude dignum fecerit

Unquam) viri sed mox notavi amentiam.

Adeo, salutoque; nimis illum humaniter,

Narro quae fama nuntia cognoverim,

Eius quae virtutes ubique praedicet.

Affingo multa, ipsum ut probe cognoscerem.

Cognovi, vah betaceum, ficulneum,

Vinosum, imprudentem rei domesticae

Concoctorem: lucrum sed hinc uberrimum

Mihi est obortum. Nam vocat me mox domum:

Monstrat quae possideret, atque ut singula

Placeant, rogat. dico placere plurimum,

Felicem, divitem, beatum praedico.

Festinus ille mox parat convitium.

Invitat ut bibam, bibo, sed nil nimis,

Possem ut meam melius peragere fabulam.

Nunc vina laudo, laudo nunc et fercula.

Denique, probo quaecumque, probabat omnia.

His captus est, mox ut me amicum diceret

Summum, conviva et ut rogaret hodie

Redirem. redeo, nec invitus: sententia

Siquidem tat, illius colere amicitiam

Adulando, fructus sed ut inde maximus

Ad me redeat semper. Sed heic quis exiit?

Certe ipsus est: hinc conferam me ad dexteram,

Forsne quid horum me dixisse audiverit.

Opes suas (sat scio) iactabit insolens.

NA. Quis non felicem me et beatum dixerit?

Cui tot est argenti et auri conditum,

Et cui ridens fortuna amicos plurimos

Peperit: sed unum quod molestat maxume

Est uxor, hisce non respondens moribus.

Nam dum rem curat haec nimis domesticam,

Et ceteris mulieribus versutior,

Me moribus suis similem vult reddere,

Multa interturbat usque nobis gaudia.

Sinam tamen ut sapiat, modo ut die hoc sinat

Meo me more inter sodales vivere.

Sed estne Glycylogus, quem stare conspicor

Illic? Glycyloge, quid moraris haesitans?

Adesto. GL. Quis me? Hem, salutem plurimam

Suo fautorique et patrono maximo

Glycylogus optat. NA. Bene facis qui veneris

In tempore. quid? hesternane compotatio

Arrisit, et quaecumque vidisti domi

Nostrae, tibi quae tum lubens monstraveram?

GL. Imo recedens dum recordor singula,

Sic menti insedit ista contemplatio,

Ut dormienti saepius recurrerit.

NA. Sed dic: vidisti unquam, quod istis conferas?

GL. Non ita me Deus amet, nec me facile puto

Videre posse, sic soris palatium

Quadrato structum marmore et duro nitet,

At intus auro cuncta late fulgurant.

Virum haec sollertis praedicant industriae,

Qui tanta prudenti paraveris bona

Studio. NA. Paravi multa certe gnaviter.

Lusum iocumque sed haec dies, si videris

Feracis agri multa latifundia,

Vineta, prata, piscinas et pascua,

Montesque silvasque, et pecoris laeti greges.

Quos inter ovium pascuntur tria milia,

Et mille totis errant caprae montibus.

Accedit his vernarum maxumus chorus,

Queis fretus, et si quando sic necessitas

Ferat, vel hostium manus repellere

Possim, veluti fecisse legitur Abraham.

GL. Ut his queas praeesse, miror plurimum,

Et tanta solus sustinere pondera.

NA. Datum est mihi prae ceteris mortalibus

Illud, cedant ut cuncta felicissime:

Ad haec etiam, grata ut sint quae facio omnia.

Quare licet nil ipse mandem servulis,

Et rem domus considerem parcissime,

Sponte tamen omnes exsequuntur numera

Sua studiose, ne meam iram provocent.

GL. Nec immerito certe. NA. Sed et rex saepius,

(Si forte vult tractare magna negotia)

In aulam, ut adsim consulentibus, vocat.

GL. Nimirum ut illis morionem praebeas.

NA. Nam libere quia facio et dico omnia,

Hac regem libertate demercor mihi.

GL. Quid mirum igitur, si cuncta cedant optime,

Cum tales regni rebus adsint proceres?

NA. Sed audias precor, quid nuper egerim,

Ex uno ut omnia mea consilia aestimes.

Nostine Davidem? GL. Quid? an Bethlehemidem

Illum dicis, communis hostem patriae

Et regis? NA. Illum ipsum: Cupiebat rex dari

Consilium, ut hunc vi posset apprehendere.

Mox singuli, cum se sapientes dicier

Volunt, nescio quae proferunt insomnia.

Hinc me, quid ipse sentiam, princeps rogat.

Damnavi aliorum ego ilico sententias,

Suasique ut rex quam primum omissis omnibus

Suam, quam Davidi locasset, filiam

Locaret alteri viro: nam sic fore,

Ut David huius impatiens sponte veniat,

Peccasse se dicens, rogans et supplicans

Se suaque regis subiciens arbitrio

Omnia, ne tali coniuge miser excidat.

Sed ut placere coepit haec sententia

Multis, mei mox consobrini filium

Laudare coepi, divitem atque nobilem

Dicens, aliosque simul rogavi clanculum,

Suis ut illum principi suffragiis

Commendent: nec dubito, quin illi filiam

Sit rex daturus coniugem: tantum unicus

Ne impediat hoc Phaltes metuo, quem rex amat.

GL. Tuum ergo consilium est, ut hic intelligo,

Suam quod amisit Davides coniugem?

NA. Meum. GL. Deum immortalem, quid nunc audio?

Admiror hoc quî in mentem venerit tibi.

Istuc sapere est, rebus praeesse publicis

Sic, ut tuum quoque; inde capias commodum.

Et si sapit rex, te affinem non negliget.

NA. Sed ut scias, cur hodie te vocaverim,

Lanigerum tondent pastores pecus mihi.

Convivium quare parari splendidum

Amicis et toti volo viciniae.

Id pro tuo ingenio velim probe instruas,

Ut laeti laetum transigamus hunc diem.

GL. Nihil equidem posset mihi suavius

Contingere, quam sollertiam ut hic horis meam:

Illius cum sim maxumus rei artifex.

NA. Abi ergo, et ista servulis denuntia,

Ut quae in regali cernier convivio

Solent, cito et dicto celerius proferant.

GL. Faxo meam ut possis probare industriam.

O fors fortuna, quam meis nunc partibus

Astas fidelis: precor ut haec serues bona.

Nam digna me plane obtigit provincia.

# 7. ACTUS. I. SCENA II.

# 8. ARGUMENTUM.

Glycylogus servis, ut convivium parent, imperat. Incidunt servorum
colloquia, quorum alii, ut hoc genus hominum fert, hero detrahunt. At
Pyroptes, fidelis servus, eiusdem honori patrocinatur.

PYROPTES Cocus. PHILOENUS et OPSOCLEPTES serui. GLYCYLOGUS.

PYR. Novus Philoene quis hic ad nos hospes venit?

Nescio meis si hunc oculis unquam viderim.

Miror quid huc sic gestiens ferat gradum.

PH. Nimirum herus noster novum aliquem repperit,

Sui similem, mendaciis qui fascinet

Stultum, et confictis ludat usque fabulis.

OPS Lurconem ego hunc et helluonem existimo:

SIC dignum habebit herus patellae operculum.

PYR. Quin sinitis haec, ne quis alius forte audiat.

Nam sim licet culpanda in hero quam plurima,

Fidelis est servi tamen, non carpere

Mordaciter, quoscumque sors dederit, heros.

NAM quisque, quam commiserit, culpam luet.

Faciat quodcumque volt herus: tum concoquat

Pecunias, domum, greges, et praedia:

Nostrum est ei servire quam fideliter,

Famamque eius ne verbulo perstringere.

GL. Salvete fratres, exoptata pectora,

Quid fit? PYR. Statur. Sed tu quid huc fers insolens?

GL. Summus meus patronus et amicus Nabal,

Herusque vester, hoc mihi negotii

Iniunxit, ut per vos parem convivium,

Regale, sumptuosum, opiparum, splendidum.

Ea in re quid possim vult experirier.

Nam sunt vocati amici et haec vicinia

Omnis: quare accelerare vos quam maxume

Velim, parata ut sint decenter omnia.

Mactentur et capi, et si qui sunt anseres,

Parate turdos et lautas ficedulas,

Et si quid e silvis potest adducier.

Quin huc genus feratur omne piscium.

Tum si quis e vestro grege nova possiet

Et visa numquam antehac reperire fercula,

Non parcat arti, non sumptui, aut laboribus.

OPS. Papae, Iovis cur non cerebrum admiscerier

Iubet? PYR. Nihil amplius te iussit dicere?

GL. Hoc unum, ut omnia relinantur dolia,

Vinumque depromatur antiquissimum,

Quod inveniri in cella possit uspiam.

PYR. Faciam, ut herus de me queri possit nihil.

PH. Et ego, siquidem haec illius est sententia.

GL. Abeo: satis sed dicta ut haec vobis sient.

Cavete, ne quid horum fortasse excidat.

OPS. An non quis esset hic qualisque dixeram?

Mirum, si alio herus posset oblectarier.

PEReat necesse est, qui suas res talibus

Credit: tamen ut pereat, molestum hoc est mihi,

Novos quod in dies dari experior heros,

Quorum novis parere oportet legibus.

PYR. Nescis tacere ganeo, donec caput

Hoc improbum isthoc cochleari extersero.

Quin nunc focus fac totus ut pelluceat.

# 9. ACTUS I. SCENA III.

# 10. ARGUMENTUM.

David cum Abiathar de exilii aerumnis colloquitur: sie ut ille quidem
boni principis, hic vero fidelis antistitis typum praeferat.

DAVID. ABIATHAR sacerdos.

DA. NULLA integra est mortalibus felicitas,

Quin plura semper incidunt incommoda.

Id vel meo (si nullum exstaret uspiam

Aliud) probari exemplo poterat. En ego

Assertor olim gentis Abrahamicae,

Hominum favore, laude et gloria potens,

Regis gener, quem tot greges sodalium

Stipare solebant, se suasque credere

Mihi fortunas, et meas partes sequi,

Quantis miser nunc obruor infortuniis?

Nam regis ut semel favor mutatus est,

Mox omnium mutata vidi pectora:

Ut e tot amicorum et sodalium choro,

Meo favore quos beatos feceram,

Vix unus aut alter mihi remanserint.

Nunc quam bene dictum sit miser ego intelligo,

ARUNDINI niti quassatae et fragili,

Quicumque dubio hominum favore nititur.

AB. Et hoc quidem te cogitare saepius

David, velim, minus ut movere te queant

Mortalium res instabiles et lubricae.

Nec fallet enim, qui tot promissionibus

Instruxit olim, cum sit ipsa veritas.

DA. Quam facile qui valent aliis praescribere

Possunt solentque, quid ipsis facto opus siet.

Memini miserorum me patronum saepius

Fuisse, meisque consolationibus

Olim levatos, quos premeret necessitas.

At nunc video, caro quid possit improba,

INVITA quae viam, quam aliis monstraverat,

Ingreditur. AB. Haud ignoro: nec te plumbeum

Volo, ut mali nullum dolorem sentias.

Sed ut Dei promissa serues firmiter,

Eiusque leges sedulo custodias.

Non hostis ut te vox minacis terreat,

Nec exilii curae aut graves molestiae,

Nec quae ferenda alias veniunt pericula

Moveant, Deo ut velis minus nunc obsequi.

Sed nec tuae putes rationis opus fore,

Ut liberationis invenias viam.

Hanc quippe Deus inveniet: huic submittere

Nos convenit: Ipse pro suo haec arbitrio

Regat, et opem (si sic placet) usque differat.

PATRIS tamen haud abiciet ingenium pii,

Nec ultra, quam simus ferendo, nos sinet

Tentarier. DA. Bene tu quidem: quin saepius

Expertus ipse illius sum clementiam.

Nec dubito, quin talis sit etiam in posterum

Futurus: at cur non doleat quam maxume

Cum misera gentis facies occurrit mihi,

Quae dira infelix perditur tyrannide?

Venale ius tribunal omne possidet,

Et perditorum subiacent libidini

Leges hominum, quibus licet quicquid libet.

Clamat sub his afflicta pauperum cohors.

Clamant peregrini, lacrimantur orphani,

Et sancta tristi iura voce postulant.

His subvenire nec ipse, nec aliquis alius

Potest: id vero animum excruciat totum mihi.

AB. Est hoc quidem officium fidelis principis.

Quin sic tuos curare perge subditos,

Et mox Domini opem te iuvantis senties.

DA. Tum vero numquam non misero occurrit mihi

Immane Saulis et nefarium scelus:

Quo propter infelicem me necarier

Dei sacerdotes sacrique praesides

Cultus voluit. Ab quos reservor ô Deus

In casus? num parum est quod ipse periclitor,

Nisi etiam alios mea haec ruina deprimat?

AB. Si Saulis has sciremus omnes res geri

Solius et potentia atque arbitrio,

Doloris esset nobis causa maximi.

At cum Dei, qui rebus omnibus praeest,

Permissione fiant: qui nos obsecro

Sumus, huius ut iudicia reprehendere

Possimus? Ipse quid siet nobis opus

Intelligit, curatque nos fideliter.

Quare quod ipse vult agat, nos fortiter

FERAMUS omne, quod ferendum venerit.

Sed quid Ioab festinus illic advolat?

DA. Nimirum aliquid recentis ille nuntiat

Mali: sed huc nos conferamus paululum,

Ut audiamus quid secum demurmuret.

# 11. ACTUS I. SCENA IIII.

# 12. ARGUMENTUM.

Ioab milites in castris ob famem tumultuari nuntiat. Hinc de legatione
ad Nabalem mittenda sit consultatio.

IOAB Dux militum. DAVID. ABIATHAR sacerdos.

IO. Quam temere de vitae suae molestiis

Queruntur, in tuto quibus versarier

Licet, et suis quotquot quieti sedibus

Fruuntur: Id si vel semel contingeret

Videre, ut oppressa hostium tyrannide

Divinitus promisso regno avunculus

Posset potiri, nosque quietos reddere,

Tum vivere me et vere beatum dicerem.

Sed num id liceat sperare vix intelligo,

Dum in peius omnes res subinde promovent.

Nam nunc quasi parum sit, quod hostis imminet

Saul, nostri persecutor immanissimus,

En noster in castris novas turbas ciet

Miles, inopia commotus intolerabili.

Et sic furit, ut me sponte eis subduxerim:

Ne dum reprimere conor implacabiles,

Maioris auctor forte sim iracundiae.

Idque adeo veni nunc Davidi ut nuntiem.

DA. Vocemus: Heus Ioab, gradum siste ilico.

IO. Satis imperiose quisquis es. DA. Ioab mane.

IO. Familiarem esse oportet: Hem, quis me vocat?

En quos volebam: vos ut adirem prodii.

DA. Quid fers? IO. Nihil equidem quo delectarier

Possis: sed id quod ante dixi saepius,

Et quod diu male timui. Nam milites

Totis tumultuantur in castris tibi:

Nec se famemque pauperiemque perpeti

Diutius vel posse vel velle queruli

Clamant: et si recte ista perspexi modo,

Defectionem res mihi portendere

Videtur: id ne fiat, nos in tempore

Cavere oportet, ne gravius quid incidat.

DA. Num quis miserior me vivit mortalium?

Cui nova in dies pericula accidunt.

IO. Non iam quiritandi tempus est, quin re integrae

Adhuc, quid agendum consultemus ocius.

DA. Quid ergo suades ut faciamus nunc Ioab?

IO. Vicinus hic Nabal, vir opibus affluens,

Convivium suis parat tonsoribus,

Regale, iamque puto parata esse omnia.

Is solus hac in re miseris succurrere

Potest: ad hunc mittantur e nostris viri

Qui mitioris sint ingenii, et blandius

Hunc alloqui possint, rogentque paucula,

Quibus hoc die sedare possis milites.

Fortuna melior, spero, surget crastina

Luce, interea nos de reliquis curabimus.

DA. Nomen metuo, ne sit minus laeti ominis.

Sed cum nihil ipse, quod magis sit commodum,

Videam, tuae astipulor volens sententiae.

Quid tu Abiathar censes? AB. Placet quam maxume,

Cum res moram non possit aliquam admittere.

IO. At frater huc venit Abisaus, fidelior

Quo nullus inveniri huic negotio

\[Note: Dimeter.\] Posset, vel idoneus magis.

Huic rem, fideliter ut curet, mandabimus.

# 13. ACTUS I. SCENA V.

# 14. ARGUMENTUM.

Abisaus mandatis ad Nabalem perferendis instruitur: inde itineri se
praeparaturus in castra revertitur.

ABISAUS. DAVID. ABIATHAR sacerdos. IOAB.

ABIS. Proviso fratrem si inveniam, quem milites

Omnes petunt, praesens ut ipsis adsiet.

Qui nisi me animus fallit, grave nobis omnibus

Malum dabunt, si sic furere perrexerint.

Sed commode ipsum cum Davide conspicor.

Adibo. DA. Hem opportune venis, de te modo

Sermo fuit. ABIS. Et vos commode heic sors obtulit

Mihi: Ioab te miles omnis postulat,

Cuius nisi furorem cito represseris

Aliquo modo, malum (mihi crede) senties

Ingens, cui numquam mederi in posterum

Licebit. DA. Illud unum agimus pro viribus.

Quin iam via est inventa, quae nos liberet,

Cuius ducem exsecutoremque poscimus

Te. ABIS. Si quid est, mea quod effici queat

Industria aut labore, libenter obsequar.

DA. Nabalemne hunc carmeli montis incolam

Nosti? ABIS. Quid is faciet? DA. Hic adeundus tibi

Erit ilico. Nam convivium tonsoribus

Parat: nostroque nomine hunc precaberis,

Ut subvenire miseris atque egentibus

Dignetur, et vel in hunc diem largirier

Nobis, quae animos sedare possint militum.

ABIS. Dic obsecro, num illum daturum aliquid putas?

DA. Quid ni? Vir est dives potensque plurimum:

Nec cur neget video, cum nullam iniuriam

Sit passus a nobis: sed illi saepius

Profuimus, eius res perinde ut proprias

Tuendo, cuius forsitan non immemor

Faciet volens fecisse quod ipsum convenit.

ABIS. E pumice facilius aquas expresseris,

Unam quam ab hoc, David, panis buccellulam,

Si vera saltem illius dicunt servuli.

ABIA. Qui scis Abisae, nisi periclum feceris.

Sit durus in suos licet et nimium gravis,

Non idem in exteros tamen videbitur

Fortasse: tum illud cogitare te velim,

Deum esse qui hominis cor sua verset manu

Quocumque volt, suo qui nobis numine

Aderit, et omne hoc diriget negotium

Feliciter. ABIS. Faciam, ne quid de me queri

Possis, siquidem haec vobis sic stat sententia.

DA. Facis ut decet: aderit Deus. Sed quid Ioab

Nunc porro agendum censes? IO. In castra ilico

Redeamus, ut legationis quos velit

Sumat sodales sibi: Tum ne quid milites

Novi interea tentent, nos providebimus.

# 15. ACTUS II.

# 16. SCENA I.

# 17. ARGUMENTUM.

Duo Nabalis servi rustici de convivii apparatu colloquuntur: quorum
alter rusticanos mores et ingenium divitum fortunis inimicum ac pauper
tatis impatiens exprimit: alter vero fidelis serui et sortem suam vere
agnoscentis typus est.

GEORGUS, PHILOPONUS, servi rustici.

GE. Hodiene tonsuram gregis Nabal parat?

PH. Quin iam parata sunt, ut audio, omnia

Nec sumptibus maioribus convivium

Unquam hospitibus structum esse quidam rettulit.

GE. Sed scin\’ vocati qui nam sint illi hospites?

PH. Certi quidem nihil scio, nisi quod puto

Non fore alios, quam qui illi semper combibunt,

Philoposium, Gastroden et Dysigamum.

Iungetur his vicinitatis gratia

Eubulus hic, vir dives et plane integer:

Quamvis eo non valde delectarier

Soleat herus. GE. Quid ergo nobis commodi

Hic apparatus afferet tam splendidus?

PH. Rogas? Tonsores nos vocamur hodie,

Et in tonsurae gratiam convivium

Paratur: illis vero compotantibus,

Inter laborandum nobis famescere

Licebit. GE. O Iniquitatem, o tempora.

PH. Quid ita? GE. Rogas? Illi nostris laboribus

Cum divites fiant, beati et splendidi,

Nulla moventur pauperum atque egentium

Cura, qui illorum sunt beatitudinis

Praecipua causa: quin superbi atque ebrii

Fortuna, nos vix belluarum habent loco.

Numoque conductos laboribus premunt,

Imo opprimunt, ut toto exhausti corpore,

Vix ossa pelle contegamus arida.

PH. Sic comparatum est mi George, sic Deus

Nostram coercere solet insolentiam.

Et tu feras patienter, quod mutarier

Nequit. GE. Egone Deum sic velle haec existimem?

Erras Philopone, si hoc putas: quin hic amat

Nos, et beatos vellet, ut docuit heri

Antistes e sacris prophetarum libris:

Quem contionantem si audissent divites,

Puderet hos in posterum arrogantiae.

PH. Ut pulchre commodo tuo quae serviunt

Tenes? ego paterni amoris aestimo

Signum, quod his nos vult Deus molestiis

Affligi, ut qui nos norit omnium optume.

NAM Filios prae ceteris quos diligunt

Fida patres virga coercere assolent.

GE. Dicunt quidem ista divites quoque: sed ego

Ipsos potius virga coercendos putem

Ne tam gravi nos aggravent tyrannide.

PH. Te rogo, quid illis faceres, si tibi Deus

In hos daret imperium? GE. Egon\’? dicam libere,

Rus abstraherem hinc, rurisque illos molestiis

Assuescere docerem: sic ut qui nunc nimis

Superbiunt argento et auro turgidi,

Tam excoctos, deformes et atros redderem

Quam carbo est. PH. Quid si vero istis laboribus

Non sufficerent? GE. Vel invitos compellerem,

Ut sufficere possent. PH. Vide George mi,

Quam tu nihilo sis melior. Illi quod putant

Nos posse, iubent: tu magis iniquus perdere

Hos cupis, idemque quod tibi in illis displicet

Ipse faceres, si posses. Sed quid ostium

Crepuit? herus est: ego hinc me in agrum conferam.

Quid tu? GE. Sequar: nec enim videat me herus volo.

Edant, bibant, ludantque prout lubitum siet.

Scio fore, cum sera illos paenitentia

Urat, gravi quando dolore perciti

ULTORIS audient Dei sententiam.

# 18. ACTUS II. SCENA II.

# 19. ARGUMENTUM.

Adventant Nabalis convivae de hesterna crapula confabulantes.
Exprimuntur ebriosorum mores et frivola eorundem colloquia.

NABAL, GLYCYLOGUS, PHILOPOSIUS, GASTRODES.

NA. Procedit hora, et medium caeli cardinem

Fere sol attigit: miror quid hospites

Tardos moretur, tum Glycylogus ubi siet.

Visam, ne quid fortassis inter miserit.

Sed commodum procedit obviam mihi.

Glycyloge, te quaero. Parasti ut iusseram

Convivium? GL. Quin nunc adesse maxime

Velim hospites: nocet mora ista ferculis.

At qui sunt, quos procul venire conspicor?

NA. Sunt quos vocavi: tu coquis edicito,

Ut ocius, quae fieri oportet, omnia

Faciant, ipsi ne quid morentur amplius.

Ego hos operiar. GL. Fac ut libet, in me mora

Non ulla fuerit. PH. Nabalem nostram aegrius

Moram pati credo, ut qui heri nimium bibit.

Nec dubito, quin dubia caput gravedine

Ipsi doleat. GAS. Quid illi acciderit nescio.

Mihi profecto nondum edormisse videor

Vinum, quod heri bibi nimis: caput etenim

Totum Cyclopes, nescio qui, duriter

Quasi alternis subinde vexant ictibus.

Sed ipsus ecce nobis obviam venit.

NA. Hem Philoposi lepidum caput, hem Gastrode \[(reading uncertain:
ending uncertain)\]

Ventris decus, quae vos diutius mora

Tenuit? GA. Vin\’ ut verum tibi dicam? NA. Maxume.

GA. heri cum a mensa surgerem, mihi sobrius

Pulchre videbar: sed progressus ut fui

Paulum, ecce mox nec lingua, nec pes, nec manus

Mihi officium fecit, caputque pondere

Pressum gravi, toti ruinam corpori

Minabatur: quare domum me conferens

Mollique tremulum corpus mandans lectulo,

Stertens iacui in multam diem: nec tamen adhuc

Totam videor edormivisse crapulam.

Idem Philoposio accidisse existimo.

PH. Imo accidit, quod nulli unquam mortalium,

Quod, ni vos novissem, puderet eloqui.

NA. Dic obsecro. PH. Forte ut domum veni, fores

Clausas reperi: pulso, nemo est qui me audiat.

Iratus igitur, sed nequicquam, clamito,

Nunc servulos, nunc coniugem nomine vocans.

Postremo, cum non possem id ferre diutius,

Ingressus haram interque sues suaviter

Somno victus vilique tectus stramine

Noctem transegi. NA. Vah hominis miraculum.

Quid si iacentem sic vidisset Rachula

Tua? PH. Stabulum certe occlusisset pessulo,

Nec inde dedisset exeundi copiam,

Nisi fidem sancte dedissem, in posterum

Me victurum esse multo temperantius.

Eubulus autem ubi est? ubi Dysigamus?

Num praevenere nos diu? NA. Dysigamus

Fortasse cum sua altercatur coniuge:

Sed mox aderit, scio: Eubulus negotiis

Semper premitur, morasque nectit, dum cupit

Sapiens videri: nec diu exspectabimus.

At ingredimini vos: ego nunc videro,

Nobis parata in tempore ut sint omnia.

# 20. ACTUS II. SCENA III.

# 21. ARGUMENTUM.

Abisaus duobus sociis comitatus Nabalis domum adit, ut commeatum ab illo
postulet. Inter eundum de vitae militaris conditione dura et periculosa
colloquuntur.

ABISAUS, SPHENDONITES. OCYMACHUS.

AB. Quam durares est atque plena periculi

Si quis fidelem strenuumque militem

Praestare velit: pauci licet id digne aestiment.

SPH. Sic comparatum est, UT SUAE sortis fere

Omnes pigeat, aliosque se felicius

Vivere putent, dum quae ipsis accidunt mala

Attentius observant, bona vero non item.

Hinc militum vitam beatam praedicant

Multi, quibus quid huic subsit molestiae

Periculique incognitum est: qui si semel

Hanc cogerentur vitam agere, benignius

Et aequius multo de nobis discerent

Sentire. OC. Meo certe malo illud comperi.

Nam cum iuvenis essem et patri minus obsequens,

Durum videbatur mihi et nimis grave

Quicquid iubebat, sive oves in pascuis

Servare, sive equos bovesue quaerere,

Sive aliud opus quodcumque rusticum mihi

Iniungeret. Tum forte si quem militem

Videre contingebat, hunc beatius

Agere putabam liberiusque vivere,

Ignarus horum, quae ferenda talibus

Veniunt, meo sed nunc malo edoctus probo

Quae vulgo passim celebratur, sententiam,

Qua BELLum inexpertis suave dicitur.

SP. Idem mihi accidisse non negavero:

Tamen ut ut haec sient, certum est provinciam

Hanc, quae obtigit, quoad possum, fideliter

Ornare: nam potius mala omnia perpeti

Velim, Davidis quam partes relinquere.

Regnum siquidem promissum olim divinitus

Accipiet, invito tyranno et omnibus

Suis: quod ut primum fiet, quae gaudia

Et quanta laudis nos manebunt praemia?

AB. Bene tu quidem, mihique eadem sententia

Stat, nec procul diem istum abesse existimo.

Iamque affuisset olim, nî mansuetior

Auunculus esset David in adversarios.

Namque hos licet Deus necandos offerat,

Quod facile posset non facit, nefas putans

Si quos Dominus unxit suique principes

Populi esse voluit, ipse privata manu

Occidat: atque haec causa nobis maxima

Est, tam diu quod incertis compellimur

Errare miseri sedibus: Sententia et

Mens longe alia est mihi: meas nam si in manus

Solius incideret tyrannus improbus,

Facerem, ut qui oleo male unctus est prophetico,

Suo melius inungeretur sanguine.

OC. Mihi sane tali interesse negotio

Tam suave foret, quam si quis ad lautissimum

Convivium vocaret: at dum hos cedimus

Sermones, quod nobis datum est negotii

Cunctantius perficitur. AB. Quin in proximo

Nabalis est domus: tamen si sic placet

\[Note: Versus hic initio sequentis Scenae absolvitur.\] Properemus
ocius.

# 22. ACTUS II. SCENA IIII.

# 23. ARGUMENTUM.

Nabalem missi a Davide legati conveniunt. Amice com meatum petunt.
Reicit hos Nabal inhumaniter, hominis sordidi et omnis consilii vacui
typum gerens.

NABAL, SPHENDONITES, ABISAUS, GLYCYLOGUS, OCYMACHUS.

NA. Parata sunt coquis

Quaecumque iussi, solus nobis in mora est

Dysigamus: Eubulum etenim non multum moror

Quem non nisi vicinitatis gratia

Voco. Sed en, quos huc venire conspicor?

Nimirum ut aliquid postulent, veniunt: ego

Vero cane peius et angue odi quotquot petunt.

Profecto satis huc tendunt militariter,

Armisque tecti sunt: quid si Davidici

Exercitus socii essent, quem sub proximi

Montis pedem fixisse castra rettulit

Heri famulorum quispiam: quod si ordinis

Eius fuerint, virum profecto sentient.

SP. Viden\’ Abisae, quis Nabalis ad ostium

Solus moretur? AB. Ipsus est, quin ilico

Adimus. Salve Nabal, et felix siet

Noster tibi occursus. NA. Sane id velim.

Sed qui sitis, quisue huc venire iusserit

Dicite, nec enim tales vocavisse hospites

Me hodie puto. AB. Venire nos necessitas

Coegit, qua NIHIL est in orbe durius,

Misitque nos Davides, filius Isai,

Cuius labores te novisse existimo. Is

Tibi tuisque salva precatur omnia,

Et se rogantem ut placidus audias, petit.

Gregis tonsuram te paravisse hodie

Audimus, utque moris est convivio

Totam hanc opiparo excepturum viciniam.

Oramus ergo, ut subvenire egentibus

Velis benigne, extrema quos exercitat

Inopia famesque: tertius etenim dies

Hic nobis absque commeatu ducitur.

Et solus es, qui nos iuvare, si velis,

Potes: nec id frustra putes nos poscere,

Nam ex quo sub his regionibus consedimus,

Nullam tui a quoquam sunt passi iniuriam:

Quin iuvimus frequenter et defendimus

Ipsos, tuosque greges, agros et praedia:

Nec id negabunt servuli, si interroges.

Horum memor famelicis succurrito

Benignus, et quibus carere commode

Poteris, iis nostram leva penuriam.

NA. Quem filium Isai, quemue Davidem audio?

Multi in dies serui fugitivi et perfidi

Heros dolose et plane proditorio

Animo relinquunt, hos si cunctos pascere

Velim, merito stultus vocer et improvidus.

Sed non is ego sum: quin facessite ocius

Hinc, et alium me stultiorem quaerite,

Istis qui se blanditiis seducier

Sinat: nec est vestra ut mihi beneficia

Iactetis: haec ego nec petii unquam, nec peto.

AB. Modestius quaeso de nobis sentias

Nabal: nec enim fugitivi nos aut perfidi

Sumus, nec heros nostros dolo reliquimus.

Sed innocentes principis tyrannide

Vexamur iniusta: nec esse aliquem puto,

Qui passus a nobis sit unquam iniuriam.

NA. Tun\’ ergo Saulum principem tyrannidis

Accusas? usoque dicis iniustius ab hoc

Premi? GL. Quid hoc turbae est? isti qui milites?

Quid hi volunt Nabal? NA. Rogas? Davidicae

Sunt factionis nuntii, atque postulant,

Ut quae paravi convivis obsonia

Ipsis famelicis tribuam: qui nisi cito

Cedant, faciam ut diem hunc postremum viderint.

AB. Itane? SP. Sine, nec enim pugnatum venimus.

Davidi nuntiemus haec, is consulet

Quid sit faciendum. NA. Quin referte singula,

Simulque dicite, me, nisi hac vicinia

Mox cesserit, facturum ut meminerit mei.

AB. Tenus ut metuamus hominum perditissime?

Qui quantus es, caudex es atque plumbeus.

GL. Cave sis, nescis cui maledicas nunc viro.

AB. Ego nesciam= Sed scin\’futurum quid siet?

Faciam ut mei et diei huius simul et loci

Memineris quoad vitam Deus concesserit.

GL. Miseret tui, qui hunc facias inimicum tibi.

AB. Diminuam ego tibi caput, nisi abieris.

GL. Siccine agis? OC. Heus cedamus hinc, mox denuo

Non supplices reversuri, quin supplicem

Ipsum videbimus brevi, qui nos minis

His territari credit. NA. Abeunt, nec quidem

Me invito: sed quid tu heic agendum Glycyloge,

Si redierint, putas? GL. Tun\’ id credis fore?

Quin tandem hilares et laeti mox discumbite:

Nam dum cessamus, prandium corrumpitur,

Et qui viri videntur esse, maximi

Nebulones sunt, minisque vanis territant.

NA. Fac ergo mensae ut inferantur fercula,

Interea me iubente accumbent hospites.

Deum immortalem, quae isthaec impudentia est

Hominum, aut vesania potius? qui quod libet

Sibi licere putant ab aliis ut petant,

Nefasque summum credunt, si quis quid neget.

Sed quid moror hos, cum nil nocere possient?

Faciam potius quod Glycylogus suasit mihi,

Ut his omissis me parem convivio.

# 24. ACTUS II. SCENA V.

# 25. ARGUMENTUM.

Discumbit cum convivis Nabal. Accedunt primis Eubulus et Dysigamus: e
quibus hic vir alioqui bonus et temperans, uxoris improbitate
dissolutior redditur: ille vero ratione et consilio valens convivii
luxum et potandi studium detestatur.

PHILOPOSIUS, NABAL, GASTRODES, EUBULUS, DYSIGAMUS, GLYCOYLOGUS.

PH. Quid tam diu Nabal moraris hospites?

Certe insolens facis hoc. NA. Quin invitus etiam.

Sed accidit, quo nesciam molestius

Si quid tulerim unquam: quod nisi praesentiae

Vestrae pepercissem, haud sic abiisset, scio.

PH. Quid vero id est? NA. Non est dicendi nunc locus,

Nam tempus, ut tandem accubemus, postulat:

Unus moratur nos adhuc Dysigamus.

GA. Ne quid suae intermittat consuetudinis

Cavet: sed en ipsum cum Eubulo conspicor.

EU. Quam variae sunt mortalibus sententiae,

Quamque varia studia? ut alteri gratum siet,

Quod alius horret et fastidit maxime.

Sic sunt, quibus nihil videtur suavius,

Quam si dies noctesque vini pocula

Exhauriant, quorum studia sic displicent

Mihi, ut nihil perinde ut istud oderim:

Ut qui magis rei assuevi domesticae

Operam dare, otioque litterario:

Et vix credas quam sit molestum nunc mihi

Nabalis ad convivium pergere, scio

Enim futurum quid siet, quod ebrius

Omnes suis nos enecabit ineptiis.

DY. Sic moris est illi, nec ego mutarier

Hunc posse credo: nec tuam sententiam

Possum improbare, sed quod hanc minus sequor,

Uxor mihi in causa est, qua nil molestius

Natura rerum protulit: nam iurgiis,

Rixis, probris, pugnis, contentionibus,

Et litibus non abstinet, donec domo

Me pellat: hinc est quod foris libentius

Ago, atque res tempusque sic mihi perditur.

Sed en Nabal cum ceteris: fert aegrius

Certe moram hanc nostram. NA. Hem, tandem et sero qui dem

Adestis? EU. Expedire me negotiis

Citius nequivi. NA. Vah scio sapientibus

Numquam quod agant deesse: sed Dysigamum

Quae causa tenuit? Vin\’ ut divinem? DY. Volo.

NA. Domum reversus heri bene potus et ebrius,

Mutam minime invenisti coniugem tuam,

Quae irata te pinxit tuis coloribus.

Et vix ab illa te explicuisti hodie miser,

Nec nisi fide data, quod sobrius velis

Redire. DY. Dispeream, nî verum dixeris.

NA. Satis morae ductum est, quin nunc discumbitis?

Eubule, tu hunc locum tene: tu claudito

Illi latus Gastrodes: at Dysigamum

Haec sella capiet: Philoposi, tu proximus

Mihi assidebis. Heus puer, fac fercula

Mox inferantur, deinde Glycylogum iube

Venire, cui locus iste commodum vacat.

GA. Quid istud hominis est? NA. Heri mihi se obtulit

Mortalium qui vivunt festivissimus,

Novusque ininstruendis mensis artifex.

Sed nunc volo, ut curis omissis omnibus,

Laeti diem hunc ducatis: et tu maxime

Eubule, frontis tetricae phantasmata

Excute precor, nostrumque te praebe hodie.

EU. Ego vero nomine isto ad vos me contuli.

GL. Salvos sit hic adventus vester hospites,

Et grata sint, quaecumque in vestram gratiam

Meo labore et diligenti industria

Paravi. NA. Hui, quod hoc novum cibi genus?

GL. Meam probare volui tibi sollertiam,

Angustia quantum temporis passa est modo.

Hic thynnus est Tyrius conditus saccaro.

Partem tucetis condii, si cui magis

Fortassis haec arrideant: tum artocreon

Istud placebit opinor tibi, quod carnibus

Fartum est ferinis iusculoque melleo

Elixis: mox sequentur alia, quae puto

Vidisse te numquam. GA. Novus et incognitus

Mihi apparatus hic: Papae quam suavis his

Sapor? GL. Quin hoc cape potius, praedurius

Enim est hoc. NA. Vah, nunc demum vivere volupe est.

Quid tu Philoposi? num placent cibaria

Haec? PH. Mihine? stultus dicar et betaceus,

Dignusque, qui instar asini pascar carduis,

Nisi haec placerent plurimum: Sed poculo hoc

Oportet ut guttur mihi prius colluam.

Tibi ergo Nabal praebibo, quantum voles.

NA. Quin totum si haurias, mora in me non erit.

PH. Ha ha. Viden\’ Nabal, velim respondeas.

NA. Faciam, et volens quidem: tibi carchesium

Debetur hoc Gastrodes. Ga. Prosit plurimum.

NA. Merito quidem vinum scriptura praedicat,

Quo homines simul Deique gaudent caelites.

Mihi profecto nil videtur suavius

Natura produxisse mater omnium.

Eubule, tu quid censes? EU. Bene pronuntias.

Sed cogitandum simul erat, modum omnibus

Inesse rebus, quem excedere nefas siet.

Alioqui quod natura mater condidit

Saluti ut serviat, veneni instar nocet.

NA. Ah de modo melius post disputabitur,

Ubi satietas nos bibendi coeperit.

Quid vero de istis iudicas cibariis?

Ut haec placent tibi? EU. Placerent optime,

Nisi peregrinum saperent, quod placere non

Potest. NA. Quid hoc verbi est? EU. Vis dicam clarius?

NA. Volo. EU. Deus rerum Creator omnium,

Rete beneque et sapienter ista condidit,

Quae cernimus coram omnia: tum quoque singulis

Gentibus populisque liberaliter dedit,

Quibus hanc queant vitam fovere lubricam.

Et si nostrae telluris opes consideres,

Prae ceteris esse instructam fateberis.

Hac nos decebat uti Nabal, et bonis

Patrii soli contentos vitam ducere.

Id quia minus facis, probare non queo,

Quod legibus Domini puto contrarium.

NA. Hem contionatorem quis te reddidit?

Quin tu haec Levitis et viris propheticis

Tractanda linquis, ex quibus plus millies

Isthaec audivi: nunc aliud res postulat.

Sed quid tibi desit video. Quid cymbium

Hoc tibi placet, plenum rubentis massici?

Istud quantum est, Eubule, propino tibi.

EU. At ego potius confestim me emori velim

Quam me scientem immodico vino perdere.

NA. Deum immortalem, quanto te prudentior

Sum, vino qui te (stulte) perdi existimas.

Quin unica hac in re mihi morem gere.

EU. Quiduis potius me Nabal facturum scias,

Quam hoc. NA. Quaeso ut hoc unum te exorari sinas.

EU. Non faciam. NA. Adeone difficilis rogantibus

Es? Unum ut hoc quaeso impetrem, non amplius.

EU. Dicam tibi Nabal breviter quod sentio:

Si me hospitem cupis tuum, meo sine

Me more vivere. NA. Quando sic vis, non moror.

Quid tu Philoposi? num negabis tu quoque

Quod postulo? PH. Vah quem me virum esse existimas?

Egon\’ ut hanc sic pertimescam cymbulam?

Hac lege tamen hanc sumo, ut et Dysigamus

Hic, post eandem uno haustu totam absorbeat.

DY. Servanda fides erit quam coniugi dedi.

Faciam tamen quod possum. GA. Quales iudicem

Vos nescio: nam dum sapere prae ceteris

Vultis, video vos plus aliis stultescere.

Nam quae (malum) dementia est, ieiuniis

Curisque vos conficere? Ego longe rectius

Mihi ut bene sit curo, vivoque splendide,

Nec sentio hinc ullum vel animae aut corporis

Incommodum, vobisque sum sapientior

Multo, et habitior. Vos dum cavere singula

Studetis, numquam non periclitamini.

NA. Et tu quidem magis sapienter iudicas,

Tuaeque potius accedo sententiae.

Nam dum licet, nobis vivendum censeo,

QUANDO fore scio cum frustra id tentabimus.

GL. Eadem mihi mens est: dum corpus sufficit,

Utamur, et fruamur naturae bonis.

Heus Parmeno, vide coquis quid in mora

Siet, quod tardius parant quae iusseram.

# 26. ACTUS III.

# 27. SCENA I.

# 28. ARGUMENTUM.

Postquam quae a Nabale passus est Abisaus retulit, David iniuriae
impatiens cum eodem et Ioabe de vindicta consultat, sicque ad epitasin
via sternitur.

DAVID, ABISAUS, IOAB.

DA. Itane beneficiorum Nabal immemor,

Tam foeda nobis nuntiat convitia?

AB. Quin te fugitivum et proditorem dice re

Non desiit, multisque aliis opprobriis

Et te et tuos omnes laceravit improbe.

Ad haec minatus est, nisi hac vicinia

Cedamus ilico, e facturum ut etiam

Cogamur inviti solum mox vertere.

DA. Tu vero quid dixti? AB. Primum rationibus,

Quibus potui causam tuam et nostrûm omnium

Defendi, tum precibus animo ut mitesceret

Efficere tentavi: quibus tamen omnibus

Adeo nihil effeci, ut ferocior mihi

Sit visus et arrogantior multo: nec ab

Illo precibus posse aliquid impetrarier

Existimo: Nam si furenti cedere

Velis, metu id fieri putat: quod si preces

Iungas, sibi placens, superbit improbe:

Ut nesciam, si illum hominem fas sit dicere

Qui adeo nihil hominis sapit. IO. Ego tertium

Tentassem aliquid, manusque frustra supplices

Ori impudenti ingessissem, tum postea

Laevam capillis implicans, mox dextera

Faciem arogantem illam caputque rusticum

Totumque corpus plane militariter

Tractassem, ut hinc sciret, quam non idem siet,

Et militem conviciis proscindere,

Et meticulosis imperitare servulis.

AB. Vix continui me, quod nisi periculum

Commune terruisset, actum forsitan

Esset aliquid. DA. Laudo, siquidem factum optume

Abs te est Abisae: sed nunc consulto est opus,

Qua milites ratione placemus, quid et

Huic faciamus improbo, qui impune non

Feret impudentis oris insolentiam.

Tu dic Ioab, quid hic agendum censeas.

IO. Nullam moram res haec potest admittere.

Nam longa paupertas famesque milites

Vexat, nec est quo huic queas occurrere

Malo, quare omnis abrumpenda nunc mora est,

Et hoc agendum, ut militem coerceas:

Quod commode fiet mea sententia,

Si quae Nabal renuntiavit indices.

Ferent profecto hoc omnium indignissime,

Volentque de hoc mox ultionem sumere:

Quod si furentes et commotos videris,

Nabalis ad domum move ocius, et eam

Ipsis diripiendam dato: sic improbus

Ille meritas poenas luet, tum exercitus

Habebit, unde suam levet penuriam.

Nec hic quid alii dicant curandum puto.

Hostes habemur, et hostes cunctis dicimur,

Nec nos amicorum esse dignatur loco.

Quin ergo nos satis gerimus hostiliter.

Sic sentient, quid nil meritos sit laedere,

Et innocentes iure nullo persequi.

DA. Non temere factum est, quod nocere nemini:

Huc usque volui: sic enim innocentiam

Nostram probare potuimus, quam plurimis

Notam velim: tum nec iustum nec fas puto,

Ut principis culpam mali populus luat

Innoxius, qui plus satis tyrannide

Huius premitur: At quando mea benignitas

Nil proficit, nec beneficia Nabal mea

Agnoscit, insuper et maledictis impetit,

Hostemque me potius quam amicum postulat,

Faciam (nisi vires Deus mihi ademerit)

Magno ut suo malo iam nunc intelligat,

Quanto satius foret me amicorum loco

Habere, quam inimicum sine causa reddere.

AB. Dudum haec mihi sententia fuit avuncule.

Nam quid beneficiis certare proderit

Cum iis, qui beneficia pro malefactis habent?

Quin praecipuam nostrae calamitatis puto

Tam pertinacis causam, quod nimium bonos

Nosque erga hostes remissiores gessimus.

Da. peccatum adhuc nihil est Abisae, et si fuit

Peccandum, malo me nimia clementia

Quam austeritate peccasse aut tyrannide.

Satiusque iudico multis nocentibus

IGNARUM et inscium parcere, quam sanguinem

Unius hominis innocentis fundere.

Sed rem ad socios referamus, atque singula

Paremus, huc mox producturi militem.

# 29. ACTUS III. SCENA II.

# 30. ARGUMENTUM.

Ubi potu plus satis incaluit Nabal, pro suo more convivis est molestior.
Opponit se huic Eubulus, quem dictis improbis et minis reicit. Quare cum
res turbam minetur, convivium solvitur: a quo Nabal ebrius surgit, et
suadente Glycylogo somno se tradit.

NABAL, PHILOPOSIUS, DYSIGAMUS, GASTRODES, EUBULUS, GLYCYLOGUS.

NA. Hem Philoposi, cur conniventibus sedes

Oculis, quasi sopore pressus? tu quoque

Dysigame parum laetus appares: quid haec

Mutatio sibi volt? nimirum iurgia

Uxoris iratae times. Ego perditam

Meam potius vellem Abigaelem, quam ut minis

Suis mea mihi interturbaret gaudia.

DY. Nihil equidem de coniugis ira cogito,

Eius quoniam assuevi rixis et iurgiis.

Sed nescio quis languor caput mihi occupet

Totumque corpus. NA. Si mihi velis obsequi

Facile medebor: huncne scyphum conspicis?

Quem praebibente me si totum exhauseris,

Quicquid mali est, cedet. DY. Tentabo si queam.

NA. Nunc laudo te. Salve liquor suavissime,

Unica voluptas et salus mortalium.

Tu corporis morbos et animi pellere

Soles, gravesque curas et molestias

Tuo sapore diluis: pereant tibi

Qui male volunt. Hem, cernis ut bona fide

Tecum egerim Dysigame? tuum est ut mihi

Respondeas modo. DY. Nolo sic impleas

Scyphum: nec enim tam plenus erat, cum sumeres

Tu. NA. Demam aliquantum, ne tibi me iniurium

Dicas: quid? itane placet? DY. Adhuc mihi nimium

Videtur. NA. Atque deierare (si opus siet)

Ausim, amplius bibisse me. PH. Quin tu bibis

Tandem? turpe est vel propter unam guttulam

Lites serere. DY. Tantundem igitur tibi praebibo,

Quando ita placet. PH. Accipio lubens, tu fac modo

Nabali, uti pollicitus es, respondeas.

DY. Conabor equidem. NA. Sicne agis? quin ebibe

Totum. DY. Profecto non queo. NA. Non desinam

Mihi crede, nisi fidem mihi datam liberes.

PH. Nec ipse sumam abs te, nisi totum ebibas.

DY. Quin liberum te dico, modo ne cogar id

Quod corporis vires superat facere. NA. At ego

Numquam patiar bibendo ut me fefelleris.

GA. Ne difficilior sis in re tam ludicra

Dysigame, facile est enim, quod tam arduum

Tibi videtur. DY. Non nescis qualis siem

Gastrodes, at ita nunc meae se res habent,

Ut si ebibere totum velim, minime queam.

Quare unum ut hoc mihi condonetis obsecro.

NA. Numquam faciam. EU. Quae tandem isthaec vesania est

Nabal, ab homine ut petas qui a pecude impetres

Numquam? sed te rogo mihi ut respondeas.

NA. Si praebibas mihi respondebo lubens.

EU. Vah, semper animus pocula tibi somniat:

Quin aliud est, quod nunc abs te scire cupio.

Vidistine unquam inter tuos ovium greges,

Ut praebibendi certamen susceperint?

Vel dic, si equos bovesue tales videris,

Quales ego vos nunc invitus conspicor.

NA. Vah stultitiam: iumenta sunt expertia

Rationis: homines nos sumus, qui rectius

Ratione ducti iudicare possumus

De singulis. EU. Quin sic potius dicendum erat:

Homines sumus, si corporis consideres

Formam, et veluti sublimem vultum ad sidera

Tollimus, ita rationis usos lumine

Caelestis imitari nos vitae formulam

Decebat: at quia rationem affectibus

Subiecimus totamque praefocavimus,

Eo redegit nos sathan dementiae,

Ut nec naturae iura nec leges sequi

Possimus, et multo minus illis obsequi.

Iumenta enim pecudesque si observaveris,

Quantum satis est, quantumque natura expetit

Edunt bibuntque, nec minis nec fustibus

Unquam efficies, ut amplius quicquam bibant

Edantue: solus homo naturae legibus

Minus obsequens eo venit vesaniae,

Ut se sciens volensque perdat improbe:

Nec sufficit se perdidisse, nisi insuper

Alios simul certamine tam nefario

Perdat. NA. Quid haec ad nos? tibi per me licet

Iumenta pecudesque imitari, vel parcius

Quoque (si libet) vivere: vicissim tu meo

Me more vivere sinas (si sapis) nisi

Forte experiri libeat, quantum corporis

Virtute te praestem. EU. Imo facite quod lubet:

Nec enim huc pugnandi, sed comedendi gratia

Veni: tibi autem gratias agerem, nisi

Illas mihi deberes tu, qui tam diis

Ineptias vestras tulerim: nunc me domum

Confero, ne vobis impedimento siem.

GA. Quin surgimus omnes, accubituri denuo,

Ubi ambulando satietas excussa erit.

PH. Placet. DY. Nec ipse vos moror. NA. Hem, sicne subito?

Sequar tamen. Quid hoc? Caput vertigine

Totum rapitur. GL. Vin me tibi ducem praebeam

Nabal? NA. Duce opus est ebriis, mihi non item.

GL. Scio: attamen cavere oportet, ne mali

Quid temere contingat tibi tanto viro,

Quem patria tota vult diu superstitem.

NA. Iessaeus ô si se upilio nunc offerat,

Solique cum solo liceret congredi,

Vah, quem virum me cerneret? GL. Quin hunc sine.

Indignus enim est, quo cum manus tu conseras:

Nec ipse tibi faceret pugnandi copiam,

Si maxime velles. Quod si nunc me audias,

Ad somnum te compones, ut sub vesperam

Refectus, amicis denuo operam dare queas.

NA. Itane faciundum censes? GL. Maxime. NA. Placet

Consilium, quin ergo ingredimur. GL. I prae, sequar.

# 31. ACTUS III. SCENA III.

# 32. ARGUMENTUM.

Philoponus de Davidis contra Nabalem consilio certior factus, festinus
ex agro advolat herum suosque praemoniturus. Inter eundum vero solus de
servorum, qui imprudentibus et stolidis heris serviunt, conditione
queritur.

PHILOPONUS servus.

SIT dura quamvis res gravisque seruitus,

Multi parens laboris et periculi:

Tamen beatos felicesque praedico,

Quicumque heris inserviunt, duris quidem

Prudentibus tamen et ratione praeditis.

Hi etenim de servorum labore iudicant

Aequius, iisque gratiam aliquando referunt.

At si cui mentem rationemque abstulit

Libido caeca sive affectus improbus,

Indignus est, cui vel asini subserviant.

Talis meus est Nabal, cui vix plumbeam

Natura mentem tribuit: namque adeo nihil

Ut res suas instituat prospicit, ut modo

Toti suae domui malum nefarium

Consciverit: quod nisi aliquo modo Deus

\[Note: Dimeter.\]Avertat, omnes periimus.

Id veni, ut hic renuntiem, si forsitan

Tanto malo effugii quis inveniat viam.

Quam nisi Abigael hera invenerit, actum puto.

Monebo tamen, ut qui volunt sibi consulant.

Sed ipsa commode egreditur: subtristis est

Quantum video: nimirum Nabal ebrius

Turbas dedit heic quoque. Quod si interrogem, nihil

Dicet: adeo patienter illius solet

Ineptias ferre: Heic ergo quid sola nunc

Quiritetur, audiam priusquam colloquor.

# 33. ACTUS III. SCENA IIII.

# 34. ARGUMENTUM.

Abigael Nabalis uxor egressa sola de mariti iniquis moribus conqueritur,
bonae matronae officium suo exemplo adumbrans. Huic occurrens Philoponus
imminens a Davide periculum exponit.

ABIGAEL uxor Nabalis, PHILOPONUS.

AB. Nae nos miseras et infelices admodum

Natura condidit: quae cum nostrum genus

Curis gravibusque addixerit molestiis,

Solisque fere durissimam provinciam

Et procreandi et nutriendi imposuerit

Mortalium generis: tamen quasi parum

Fecisset adhuc molestiae, viros quoque

Simul dedit, quorum importunis legibus,

Quin etiam iniquis, subiacere oporteat.

Neque tamen haec quisquam loqui me existimet,

Ut vulgus hoc solet mulierum: quae quia

Suis student affectibus, iniquas viris

Praebent se, et omnes improbant, dum scilicet

Ipsae imperium exercere cupiunt in viros.

Longe alia mens est mihi: namque viro ut imperem

Tam non peto, ut nihil mihi sit molestius,

Quam nacta quod sum talem, qui nil possiet

Prospicere, quod mihi domuique sit utile,

Ut sic merito parere me velit sibi.

Adeo nihil curat, nec quicquam pensi habet,

Modo gulae ventrique serviat suo.

Quin venter est totus: suis quem si velim

Coloribus pingere, diem mihi citius,

Quam verba dicendique materiam putem

Heic defuturam. Sed tamen illud maxime

Dolorem adauget, quod cui credam meas

Curas reperire non queo. Nam si foras

Illius efferam vitia: non me puto

UXORIS officio piae fungi et bonae,

QUAM FERRE convenit mariti crimina

Potius, quiritando quam temere traducere.

Ut vero coram servulis aliquid querar,

Quantum video, longe est inconsultissimum.

Nec enim amplius colent, quem talem noverint,

Nec, ut decet, res curabunt fideliter.

Ut ipsa nihil existimem esse stultius

REIque DOMEsticae periculosius,

Quam coniugum simultatem et discordiam.

Hanc si incidisse cernant vel vilissimi

Ex servulis, heros protervi spernere

Audent, et imperiose semper obloqui.

Quid restat ergo, quam ut patienter omnia

Feram, meoque in animo sola concoquam,

Quicquid mali accidit? ne dum inconsultius

Quicquam facio, maioris sim molestiae

Mihi auctor, ac utrique plus incommodem.

PH. Deum immortalem, quis muliebri in pectore

Tantum inveniri existimet prudentiae?

Virum hanc natam esse oportuit, sic prospici

Rebus potuisset melius et salubrius.

AB. Quis hic loquitur? hem Philopone, quid huc insolens

Ades? nihilne ruri est tibi negotii?

Quid tristis es? PH. Non temere est quod tristis sum hera,

Nec temere factum, quod venire conspicis

Me nunc. Nam si unquam consilio maturo opus

Fuit, cumprimis nunc opus hoc esse arbitror:

Adeo in angustum sunt redactae copiae

Nostrae omnes, ut nisi Deus custodiat

Miris modis, actum est, periimus funditus.

AB. Quid vero id est? quisue eius est auctor mali?

PH. Herus Nabal. AB. Hei me miseram: sed dic tamen,

Quî istud potuerit, qui pedem numquam hodie

Quantum ipsa scio extulit foras. PH. Id nescio,

Sed hoc scio hera, nos illius culpa magis

Periclitari nunc, malumque atrocius

Incumbere, quam antehac numquam. AB. Mi Philopone

Dic quid siet, nec me diutius tene

Suspensam. PH. Scin venisse ad herum hodie nuntios,

Quos commeatus gratia transmiserat

Huc David, in hac qui considet vicinia?

AB. Tales equidem nullos vidisse me scio.

PH. Atqui hic fuisse dico supplices, et ab

Hero petiisse, ut ipsorum penuriae

Consultum vellet. Hos remisisse vacuos

Non contentus, quin insuper convicia

Dira et nefanda contra insontes protulit.

Idque immerito: nam nulla ab his iniuria

Est facta nobis unquam: imo si (ut convenit)

Verum fateri oporteat, meliora sunt

Meriti de hero, de te, et de nobis omnibus.

Nam ex quo sub his fixere castra finibus,

Nos nostraque omnia non minus quam propria

Defenderunt, instarque propugnaculi

Murique fuerunt nobis noctes et dies.

Quare dolet tanta haec viris iniuria,

Et maxime Davidi, cuius quae siet

Virtus animi, et quam fortis illi dextera

Ad arma, neminem nescire existimo.

Accedit his malum, fames, teterrimum,

Quam nemo miles ferre vult diutius.

Sed quid opus est multis? Eo ventum est herae,

Ut contra nos omnes armarit milites

David, domum hanc petiturus, ut hanc iniuriam

Ulciscatur: nec iam cibum aut potum petet,

Sed nostra corpora atque sanguinem hauriet.

Id ex quodam, qui illius ordinis et loci est

Rescivi, eiusque nunc adveni gratia.

AB. Vide Philopone, haec ut mihi vera nunties.

Namque ut peccasse herum putem imprudentia,

Prudentiorem et aequiorem iudico

Tamen Davidem, quam quod unius ob scelus

Se innoxio multorum sanguine polluat.

PH. Imo ipse vidi, hera, iam paratos milites

Totosque furentes extra vallum progredi,

Ac ordines instruere, queis huc advolent.

Quare quid heic sit facto opus mox dispice,

Nisi perire nos vis omnes funditus.

AB. Videbo si quid consulendo possiem.

Ingressus at tu servulis renuntia

Parati ad iter ut singuli sient, ego

Mox adero, si quae sunt agenda peregero.

# 35. ACTUS III. SCENA V.

# 36. ARGUMENTUM.

Abigael servulo ne se conquerentem audiat amandato consilium de Davide
muneribus placando init, etc.

ABIGAEL sola.

NUm quae mulierum vivit infelicior

Me? quam tot undique exagitant incommoda,

Ut unde potissimum querendi exordium

Sumam, ignorem. Nam quid vel opes vel liberos

Deflere prodest? cum periculum omnibus

Commune sit propositum, quod nos et domum

Evertat omnem? Hei quos, Deus, reservor in

Usus tandem? cur sola tot laboribus

Periculisque numquam non sum exercita

In hunc diem usque? num ut lacrimabilem domus

Occasum et infandam ruinam cernerem?

At interim meus ille stertit strenue

Vino madens et aggravatus crapula,

Nil pensi habens, nil de futuris cogitans,

Nec si excitem quicquam poterit succurrere.

Quid faciam igitur? fugamne moliar, mihi ut

Consulam, et illum tantis periculis, sibi

Quae ipsus conscivit, nunc sinam demergier?

Non hoc faciam. Nam sit licet dignus malo,

Indigna tamen sum ego, malum quae illi struam.

Quin potius experior, furor ne militum

Possit sedari, si viaticum offeram

Sponte, ac furentes mitigem muneribus.

Nec enim tam inhumanum Davidem existimo,

Ut nec rationibus, nec donis, nec prece

Placarier possit. Parabo igitur cito

Panes ducentos et cados vini duos,

Addam his oves, uvas ficusque, et supplices

Manus precesque, ut iram mitiget suam.

Imprimis ô Deus precor ut mihi adsies,

Quo grata sint hosti quae adorno munera.

Sed quid diutius ipsa mecum haec disputo?

Quin ocius parari mando singula,

Ne quid mali gravioris haec mora afferat.

# 37. ACTUS IIII.

# 38. SCENA I.

# 39. ARGUMENTUM.

Producit armatas copias e castris David, et Nabalis domum oppugnaturus
instruit aciem.

DAVID, IOAB, ABISAUS, OCYMACHUS, SPHENDONITES.

DA. Nae ego omnium mortalium miserrimus,

In cuius odium conspiravisse arbitror,

Quotquot per orbem totum vivunt hodie.

Ut nec benefactis, nec rationibus aliis

Efficere possim, de me ut aequius velint

Sentire, meque sibi amicum esse postulent.

Sed ut alios omnes sinam: quid non boni

Et officii in Nabalem contuli? illius

Dum res mea servo cura atque industria:

Is vero dum mihi gratiam debet bonam,

Convitiis lacessit, et ceu hostem minis

Petit: haecne ego diutius feram Ioab?

Numquam faciam, quin emori potius velim.

IO. Si sic pergas David, brevi consultum erit

Nobis: nec enim dictu facile est, quantum mali

Tua haec in hostes indulgentia dederit.

Habent enim proprium hoc tyranni, ut quo magis

Cedas, eo magis timeri se putent,

Magisque saeviant; at ubi neque metui

Se, nec minas ipsorum formidabiles

Esse amplius vident, animo sibi conscio

Male perciti cervos leporesque refferunt,

Quos tu leones esse putabas antea.

DA. Nabalem ergo exemplum faciam, quo intelligant

Omnes, quid immerentes sit lacessere.

Sancteque iuro per Iehovae numina,

Quae mihi inimica velim, nisi ante crastinam

Lucem tam ipsum quam omnem ipsius domum et greges

Confecero totos. AB. Quin igitur ilico

Instruitur acies, militesque prodeunt

Huc? DA. Nonne venire vides? Ioab tu dexterum

Cornu tene, laevum tu Abisae ducito.

Ego medium in hostem phalanges dirigam.

Videte ut ordines seruent, et singuli

Signum, quod ipse sum daturus, sedulo

Exspectent, nec aliquis suo ausit cedere

Loco. OC. Ego cura hac minime opus esse existimo:

Nam neminem fore scio, qui venientibus

Se opponat, et pugnantes contra dimicet,

Quin irruimus ergo undique, ne dum in agmine

Struendo solliciti sumus frustra, fugam

Ipsi capessant, et labor sit irritus

Omnis. DA. Nae tu imprudenter ista, ut omnia

Ocymache: Cura mihi et studiosa industria,

Ut semper, ita in bello non utilis modo

Sed et necessaria videtur: ubi socordia

Partam quoque saepius perdit victoriam.

Nec mihi sapere videtur, hostem qui suum

Contemnit. Ut enim dura res necessitas

Est, sic timidum etiam ad arma quandoque excitat

Ut et potentiorem contra ausit aliquid.

Sed Sphendonites quo nam sese hinc contulit?

SP. Hem adsum David, nec aliud animo cogito,

Meam quam ut hodie virtutem probem tibi.

DA. Tu cum Ocymacho tibi commissas copias

Partire, funditorum ut alae cornua

Utrinque cingant. At quam primum conspici

Hostis potest, paulum progressi ad proelium

Fundis lacessite et globorum grandine:

Manum tamen ne conferatis comminus,

Ne pauciores vos plures forte obruant.

SP. Faxim, modo Deus adsit, ne mihi manu,

Vel animum defuisse possis conqueri.

DA. Reliqua, Ioab, dispone dum ipse revertor huc.

Nam in castra me recipio, ut illic singula

Curentur, illinc ne mali quid accidat,

Dum nos movemus illuc, IO. Curabo omnia.

# 40. ACTUS IIII. SCENA II.

# 41. ARGUMENTUM.

Abigael cum commeatu Davidi obviam progressa supplicat. David precibus
huius motus a cruento incoepto desistit, sicque turba, quae ingens malum
datura videbatur, restinguitur.

ABIGAEL, SPUDAEUS, PHILOPONUS, DAVID, IOAB, ABISAUS, OCYMACHUS.

ABIG. Praecedite vos lento gradu, quo subsequi

Possim facilius: ceterum ubi ad montis pedem

Ventum fuerit, cum sarcinis subsistite.

Tu vero Spudaee, ut nihil omittatur hic

Per neglegentiam, vide. SP. Dictum putae

Factumque, quod mea arte possit effici.

Nam si meam unquam industriam tibi commodam

Experta es, heic vigilantiorem senties

Multo. PH. Faciam ipse quoque, ne abs te culparier

Possim, Deumque nostro huic conatui

Non defuturum spero. ABIG. In hoc certe mihi

Spes omnis est sita: solus enim est, mortalium

Qui corda manu sua regit, solus novas

Potest voluntates creare, prout velit.

IDEMque sibi fidentes numquam deserit.

Sed hei miseram me, quis strepitus iste est? quis hic

Fragor? nimirum hostes huc irati movent.

DA. Sunt salva nobis castra viri, nec arbitror

Aliquid mali inde exoriturum: vos modo viros

Praebete vos, cautique nunc producite

Agmen: Deus sic coepta nostra dirigat.

ABIG. Hei arma Spudaee heic hostilia conspicor.

Tota tremo: num quae femina infelicior

Est me? quid agam? vel quod dicendi exordium

Sumam? metus vocemque linguamque occupat.

O Nabal, in quae nos pericula conicis?

DA. Quid istud agminis est Ioab, quod obviam

Procedit huc nobis? armati, an sarcinis

Veniunt onusti? IO. Nescio hercle: sed nisi

Fallunt me oculi, cibaria ferunt: miror hoc

Quid sibi velit. ABIS. Nabalis isti servuli

Videntur esse, quem fortasse paenitet

Suae tenacitatis et avaritiae,

Sed quid video? profecto mulier agminis

Istius est dux. OC. Hosne venire ad nos vides

David? quin ergo hos contra ruimus? DA. Hem, mane:

Nam primum inermem turbam caedere non placet.

PRIOR est petendus, huius, qui mali est caput.

Nec hos temere huc venire credo, maxime

Cum mulier haec, quantum video, forma et habitu

Honesta sit: magnum profecto quid ferunt.

Sistamus hic paulo gradum, ut quid sibi velint

Intelligamus. ABIG. Hei mihi, nimirum hic est

David, reliquos qui armis et toto corpore

Excellit: heu quos vultus, et quae lumina

Video? minas caedesque spirant: sed tamen

AUDENDUM aliquid est pro salute publica.

Adibo. DA. Tu quae es? et unde venis huc insolens?

Quaeve muliebres animos movet audacia,

Armato ut ausis mihi meisque occurrere?

ABIG. Res magna, mi domine, gravisque me impulit.

Nam quo tuam nostramque salutem vindicem,

Supplex venio, et mihi imputare te velim

Omnem hanc iniquitatem, qua peccavit in

Te vir meus: quare precor ut ancillulam

Tuam tibi loquentem benignus audias.

Peccavit in te Nabal, idque gravissime,

Dignusque mihi etiam videtur, qui malum

Ferat: sed indignus tu, qui illud inferas.

Nam si muscarum examen haud captat aquila,

Nec pulicis morsum ferarum rex Leo

Curat: quid ab hoc te accepta movet iniuria?

Nam quantus est, Nabal vere est, et nomini

Respondet, in se nihil habens vel consili

Vel auxilii, totusque carne ducitur.

Quod si tui me convenissent nuntii,

Numquam haec patrata in te fuisset iniquitas.

Sed bene Deus consuluit adhuc, qui sanguinem

Ne funderes prohibuit, et tibi obviam

Me fecit: huius itaque gratia mihi

Quicquid mali hoc est condona, sintque similes

Nabalis omnes, qui malum tibi struunt.

Tu potius hoc, quod offero, munusculum

Benignus accipe, ut tuis sit servolis,

Quo nunc famis necessitatem mitigent.

Sic firma sit semperque salva tibi domus,

Tuisque laeta cedant cuncta posteris.

Sic tu malis exemptus omnia sentias

Felicia, quod brevi futurum firmiter

Spero: Deus siquidem populi regem sui

Constituit olim, et illius tu proelia

Geris. Licet ergo te contra quam plurimi

Insurgere ausint, et peremptum postulent,

Nihil tamen proficient: nam tuebitur

Te dominus, et animam tuam custodiet.

Hostesque tuos funda rotatos plumbei

Globi instar abiciet procul. Tunc regio

Insignis honore digna laudis praemia

Feres: nec hoc postremum erit quo gaudeas,

Quod sanguine innocente non foedaveris

Manus: sed et nec mens sibi male conscia

Terrebit: Horum memor animum iratum preme.

Et si quando horum te meminisse iuverit,

Tuae simul memineris, oro, ancillulae.

DA. O faustam felicemque diem, quae te obviam

Mihi dedit. Quid vero primum praedicem?

Tene, et tuos mores, tuaeque gratiam

Linguae? cui lubens fateor debere me,

Quod innocentis non reus sum sanguinis.

An potius illum, qui te talem condidit?

Nam testor hunc, mihique credas velim:

Nisi tua nos praevenisset sollertia,

Extremus hic vobis illuxisset dies.

Sed accipimus, quae huc attulisti munera,

Tu laeta domum, qua venisti, revertere,

Et res viri (qui indignus est te coniuge)

Tuasque pergito curare fideliter.

ABIG. Bene tu quidem mi domine: quare gratiam

Me plurimam debere tibi fateor lubens.

Faxit Deus aliquando, qui regit omnia,

Ut sit mihi de te bene merendi occasio,

Idemque te suo favore protegat.

Adeste servuli, domum nos ocius

Hinc conferamus, ne quid illic accidat

Incommodi: tu illos Spudaee ducito.

DA. Heus Ocymache, tu funditores ilico

Reducito huc: tu vero Ioab exercitum

Cum commeatu in castra deductum cibo

Refice, tum quae curanda sunt, cura probe.

IO. Eo: sequimini vos: Abisae, tu ultimos,

Ut ordinem seruent, cohibe. Vah SOLERTIA

QUID non muliebris efficit? quamquam mihi

Non displicet tantae mulier industriae.

Nam mihi quoque facilius fuerit, famelicos

In castra reducere ad cibos, quam ad proelium.

Tu quid Abisae sentis? AB. Probe pronuntias.

Nabal revera hic est, nimisque plumbeus.

Quare sinamus hunc, dummodo cibaria

Inscius, et invitus etiam, transmiserit.

# 42. ACTUS IIII. SCENA III.

# 43. ARGUMENTUM.

Abigael Nabali, sobrio iam, quantum sibi suisque omnibus mali sua
improbitate asciverit, narrat. Habetur in his piae et prudentis matronae
typus. Econtra Nabal sui ingenii stupiditatem magis magisque probat.

NABAL, ABIGAEL.

NA. At at nimis me heri bibisse sentio,

Vicitque vinum quod bibi: Vah nausea

Stomachi quid haec portendit? quid guttur siti

Arens, manusque tremula? quid pedes loco

Qui stare nesciunt? Itane nondum mihi

Edormiisse hesternam videor crapulam?

Beatus ille, qui si quando largius

Potet, ferendo tamen est, nec molestiam

Tantam experitur, nec caput vertigine,

Nec membra sentit tota delassarier.

Unum hoc mihi si contigisset, neminem

Mortalium qui victitant me dicerem

Beatiorem: Nec tamen hoc solum mihi

Animum molestat: sed quod uxor quoque data est,

Quae ut moribus meis nequaquam convenit,

Ita iurgiis, si quando plus bibi, enecat.

Nam si semel iurgare coeperit, sui

Oblita diem totum rixando transigit.

Nec dubito, quin hodie quoque eloquentiam

Illius audire oporteat me. Quid fores

Crepuere? profecto huc ipsa prodit: tristis est.

Nimirum aliquid iurgabit. AB. Huc modo virum

Exisse meum dixere servuli. Sed en

Coram video, quem quaero. Felix sit precor

Huius tibi exortus diei, et laetior

Multo, quam hesternae, quam tua culpa sere

Funestam fecisti tibi et omnibus tuis.

NA. Nonne hoc fore praedixi? Quam tu mihi nuntias

Culpam? malive quid patravi, qui diem

Totum sodales inter et suavissimos

Transegi amicos? nec aliquid vel iurgii

Vel pugnae obortum est. AB. Scio domi quid feceris

Postquam accubitum est. Sed mi vir, audi me obsecro,

Et pauca te roganti mihi respondeas.

Venere ad te a Davide missi nuntii,

Qui commeatum poscerent? NA. Quid ni? AB. Quid his

Datum est responsi? NA. Quo mihi quam maxime

Digni videbantur: negavi his omnia

Quae postulabant. AB. Quid? negasti? NA. Scilicet.

Nec enim aliquis me sic desipere existimet,

Ut quae meis parata sunt laboribus,

Eiusmodi errones temere auferre patiar.

AB. Prudenter. O si ita semper res domestica

Curae tibi esset. NA. Tum suis coloribus

Illos probe pinxi. AB. Bene: sed an non manus

Horum timebas? NA. Egone? quasi vero duo

Vel tres famelici mendici quidpiam

Me contra auderent. AB. Sed quid illi? NA. Iniquius

Quidem ferebant, sed minati plurima

Tandem digressi sunt. AB. Quibus autem viribus

Occurres, si fortasse armatas copias

Adducat huc David, vi tibi ut extorqueat,

Quod non potuit verbis abs te impetrarier?

NA. Illumne tantum facinus ausurum putas

Unquam? AB. Nescio: sed si fortasse auderet hoc,

Tu quid faceres? NA. Res ipsa consilium daret.

AB. At consilio iam opus est, ne forte serius

Deliberes. NAM MULTA suadet improba

Fames: tum proprium hoc habent fere milites,

FAME Licis ut cuncta licere existiment.

NA. Existiment licet hoc, pedem tamen huc ferent

Numquam. AB. Vide mi vir, temere ut tua omnia

Dicas, faciasque atque ego tibi edico palam,

Heic in propinquo cum suis cohortibus

Fuisse iam Davidem: non viaticum ut

Dares, sed ut te cum domo et omnibus tuis

Exscinderet: nec dubium est, quin iam perditi

Miseris modis essemus omnes, nisi Deus

Sua mihi affuisset ope, qui spiritu

Suo monuit me quid facerem, simulque cor

Davidis, ut hoc incoeptum omitteret, impulit.

Adeo in acie novaculae res sita fuit.

NA. Dic obsecro, ludisne tu, an vera haec refers?

AB. Ah, egone ludam nunc in re tam seria?

Quin tota adhuc tremo, quoties mentem mihi

Subit tremendus ille aspectus militum,

Quem pertuli, et quoties verba minasque recolo,

Armaque, strepitumque armorum et rauca cornua.

Tum tota adhuc versatur ob oculos mihi

Rerum facies, et iam videre me puto

Huc irruentem militem, qui servulos

Caedat palantes, qui greges innoxios

Mactet, qui te somno sepultum et crapula

Affligat humi, gladioque pectus hauriat

Tuum, domumque flammis totam consecret.

NA. Hei me miserum, qui numquam id fore putaverim.

AB. Atqui hoc ipsum est unum, quod usque conqueror.

Quod nec, quod e re nostra est, ipse prospicis,

Nec consulentem me patienter fers: sed et

Alii si consilium ferant, tibi qui bene

Volunt, ita consiliis illorum tu obstrepis,

Quasi pudendum sit te ab aliis discere.

Vel in convivio heri, quid immodestiae

Est abs te omissum? qui nec Eubulo seni,

Fautori et amico maximo, peperceris?

At interim egregie (si Diis placet) tibi

De Glycylogo prospexisti, quo non puto

Quemquam modo vivere, magis qui commodus

Siet, ut vel opulentissimos depauperet.

NA. Ah iurgiis ne me eneca, quando miser

Sum plus satis: ita me tua haec oratio

Totum pene exanimavit: quin hoc dicito

Potius mea lux, malum istud ut tu avorteris?

AB. Non fert locus nec tempus, ut nunc singula

Dicam, sed intro progressus cuncta audies.

NA. Eo. AB. Abiit hic: vah stultitiam et amentiam

Hominis. Virosne tales esse convenit,

In queis nihil sit mentis aut prudentiae?

Sequar, suis ut intus hunc coloribus

Pictum severe et dignis increpem modis.

# 44. ACTUS IIII. SCENA IIII.

# 45. ARGUMENTUM.

Dysigamus solus de suae uxoris moribus iniquis queritur. Introducta est
autem huius descriptio, ut hac antithesi seu collatione Abigaelis virtus
magis elucescat.

DYSIGAMUS.

AN quisquam hominum me vivit infelicior.

Certe inveniri posse neminem puto,

Qui maxima in rerum affluentia magis

Egeat quam ego: cuius mali causa unica

Est uxor, uxoris tam indigna nomine,

Ut bestia potius vocari debeat,

Aut si quid ipsi bestiis nocentius

Vivit. Domi siquidem manere si velim,

Non antea iurgare venefica desinit,

Donec domo me eiciat. Ubi hoc fit, neminem

Ad quem recipiam me habeo, praeter hucn meum

Vicinum Nabalem (quia Eubulus aliis

Semper negotiis severioribus

Obstrictus heic nobis operam dare non potest)

Ubi vero ad huc ventum est, qui praeter pocula

Nil somniat sapitque, fieri non potest,

Quin ipse quoque paulo bibam fecundius,

Facetiorque domum redeam. Sed proh Deum,

Hoc si fiat, quae fulgura et quae fulmina

Uxoris excipio? quae me non ebrium,

Sed porcum, et asinum, utrem canemque clamitat.

Nec ante potest finem invenire iurgiis

Convitiisque, donec res ad verbera

Manusque perveniat, queis si feliciter

Aeque, ut maledictis pugnaret, profecto iam

Olim periissem funditus. Sic vero fit

Uxoris intemperie, ut nec domi queam

Meis frui, nec foris amicis libere

Conversari, dum huius vel experirier

Vel pertimescere me oportet vesaniam.

Profecto, si cui uxor fidelis contigit

Et commoda, is thesaurum incomparabilem

Se possidere credat, eique indulgeat

Lubens, diu ut talem tenere possiet.

Sed quem subito a Nabale prodire video?

Spudaeus est: tristis videtur: quid siet

Miror, facile tamen quod est rescivero.

# 46. ACTUS IIII. SCENA V.

# 47. ARGUMENTUM.

Spudaeus Nabalem aegrotare, Philoponus vero eundem iam obiisse narrant
Dysigamo. Continet tota scena ebrietatis detestabiles fructus, et quam
studiose caveri debeat.

SPUDAEUS, DYSIGAMUS, PHILOPONUS.

SP. Profecto quantum res heri video mei,

Brevi futurum credo, quod hera saepius

Praedixit, et ego sum ominatus antea.

DYS. Quid istud est mali? Hem Spudaee, quid de hero

Heic mussitas? SP. Ipsius nunc doleo vicem,

Qui temperantius ut viveret, adducier

Numquam potuit, donec suo magno malo

Iam discit, ipsius studuisse commodo,

Quos ipse sibi inimicos esse credidit.

DYS. Quid ita? SP. Quia intus iam iacet propior neci

Quam vitae. DYS. Nabalemne tu dicis, qui heri

Et nudius tertius incolumis suaviter

Nobiscum epulatus est? SP. Ego tam suaviter

Epularier nolim. DYS. Expedi quaeso ocius

Me, quid patitur mali? SP. Faciam: Vix hodie

E lectulo cum prodiisset, questus est

Noctem sibi fuisse difficillimam,

Totumque dolere sibi caput gravedine,

Sed et praecordia circum acuti quidpiam

Instar stimuli pectus latusque pungere

Sinistrum. Ibi nihil nos suspicarier

Tanti mali, sed crapulae vestigia

Hesternae haec esse credidimus. DYS. Profecto idem

Ipse quoque putassem: nam nimium mihi visus est

Bibisse, ut unquam aliâs. SP. Tandem frequentius

Gravi anhelitu spirare et ingemiscere

Coepit: deinde nemine hoc sperante, humi

Horrendum quid clamans repente concidit.

DYS. Miror tua quo tandem exeat narratio.

SP. Accurrimus omnes territi, tum strepitu hera

Audito intro se proripit, quid sit rogat,

Quidve acciderit mali. Nihil nos, quam modo

Quod tu audivisti, dicere possumus. At herus

Illam quasi non nosset, responsi nil dedit.

Mox vero oculos transversos torsit, et manus

Digitosque distendit, buccisque tumentibus

Spumas cruentas evomens, acerbius

Quiddam et querulum pressis fremebat dentibus.

DYS. Spudaee totus horreo, quare iocis

Ne me fictis ludas cave. SP. Utinam lusus haec

Sient iocusque mihi profecto talia

Sunt visa, ut inde me foras subduxerim,

Videre ne ista cogerer diutius.

Sed quid Philoponus huc repente prosilit?

PH. Mortalium quis unquam vel violentius

Vel magis inopinato diem obiit? ô necis

Fatique necessitatem difficillimam.

DYS. Quid hic queritur? SP. Heus Philopone adesdum, te volo.

Quid ita trepidas? peiusne herus habere occipit?

PH. Ut nunc habeat nescio, sed mortuum scio.

SP. Quid? tun herum oppetiisse dicis? PH. Maxume.

SP. Herus meus obiit? PH. Repente, cum hoc fore

Nemo Putaret, unico quasi anhelitu

Efflavit animam purpuream: utpote sanguine

Quam plurimo mixtam. DYS. Quid tu Philopone mi

Narras? PH. Quod audis, et cui ipse interfui.

DYS. Hei vitam nimium lubricam mortalium.

Itane integris adhuc fortunis omnibus,

Et vix medio vitae peracto limite,

Intercidit Nabal? PH. Quid hoc mirum tibi

Videtur: HOC siquidem ebrietas stipendio

Suos solet remunerare milites.

Tu fac heri exemplo sapias in posterum.

DYS. Utinam sapere mecum queant quam plurimi,

Qui praeter ventrem crapulamque nesciunt

Aliquem Deum. SP. Qui tales sunt, moverier

Nulli queunt exemplis aut rationibus.

DYS. Saepius equidem miror, quae vis occultior

Ad crapulam tam perdite homines pertrahat.

Nam si reliqua, quibus peccant, consideres:

Talia fere sunt, ut voluptatem afferant,

Sensusque aliqua iucunditate mulceant.

At ebrietas sola interturbare omnia

Solet, quibus gaudent homines, et si quis est

Sensus voluptatis aliunde, pellitur

Veneno intemperantiae: nihilominus

Hanc corporis animaeque pestem ita expetunt

Homines, quasi voluptas omnis in hac sita siet.

SP. Non dubito, quin mortalium hostis publicus

Auctor siet: Nam cum paucissimos queat

Impellere, ut ipsi consciscant necem sibi

Laqueo vel ense (quod unice cupit) malum hoc

Commentus est, ut poculis quam plurimi

Sese scientes et volentes perdere

Studeant: nec ii dixisse perperam mihi

Videntur, EBRIETAS quibus vesania

Spontanea dicta est. Sed quid ego diutius

Ante ostium foris moror, quasi non siet

Quod intus agam? Quo tu Philopone nunc abis?

PH. Recta rus hinc me conferam, ut quae gesta sunt

In morte heri, pastoribus denuntiem.

DYS. At ego eadem uxori narraturus abeo:

Ut hoc etiam instructa exemplo, eloquentius

Mecum posthac expostulare possiet.

# 48. ACTUS V.

# 49. SCENA I.

# 50. ARGUMENTUM.

Exponitur iustum Dei iudicium, quo Nabalis improbitatem coercuit, et
Davidi factam iniuriam ultus est. Hinc de Abigaele ducenda instituitur
consultatio.

DAVID, ABIATHAR sacerdos.

DA. Mirarier satis nequeo, quae Abisaus

De morte Nabalis modo recensuit.

AB. Sunt sane stupenda nimis, docentque iudicem

Iustum esse Deum, qui nullius violentiam

Diutius inultam sinat. DA. Sunt plurima

Quae idem docent. Quare in dies consultius

Nihil esse disco, quam gravissimas quoque

Iniurias non iure stricto persequi,

Sed ultionem omnem Deo permittere.

AB. Hoc si vel unum homines queant, felicius

Multo heic agerent. Nec enim invidi tabescerent,

Nec ringerentur odiis, nec per vulnera

Mutua perirent: sed Dei sententiam

Patienter exspectando sese mutuis

Interea beneficiis studerent vincere.

DA. Ego, hoc ut assequar, studebo gnaviter.

Nec aliud in me nunc Dei beneficium

Praestantius esse puto, quam quod factam mihi

Iniuriam sic ultus est, ne innoxio

Temerarius me contaminarem sanguine.

AB. Nec video quid causae siet iustae, quod in

Se mutuo homines sic ferociunt. Licet

Enim IMPII COR instar indomiti maris

Furiat, novasque res semper deliberet:

Ludit tamen ipsorum studia iustus Deus.

Et cum videntur esse felicissimi,

Brevis momentaneaque horum est felicitas,

Vitroque similis, quod quo pellucet magis,

Eo facilius rumpitur. DA. Possum quidem

Haec omnia mecum expendere: sed homo cum siem

Humani a me nihil alienum sentio.

Quare vel ira vel dolore saepius

Superatus, horum non satis memor, mei

Etiam officii obliviscor. AB. Est hoc proprium

Carni: nec quoad heic vivimus, eius improbum

Licebit ingenium per omnia vincere.

Tamen reniti nos et obluctarier

Decet, quoad fieri potest. DA. Conabimur

Equidem. Sed audi nunc, cuius te gratia

Eduxerim huc foras. Nam si prudentia

Tuoque consilio mihi unquam opus fuit,

Nunc his opus mihi esse maxime puto.

AB. Nullum profecto commodum in me claudier

Tibi patiar: quare quid sit dic libere.

DA, Nabalis uxorem scio novisse te

Satis. AB. Abigaelemne ais, excellentissimum

Illud decus mulierum nostri saeculi?

Quid de illa ages? DA. Eam mihi uxorem peto

Iungi, gravesque causae, ut id faciam, movent.

Nam praeter id, meo quod ingenio satis

Commoda videtur, nec regali purpura

Indigna, multum ex hac ad omnes nos boni

Redire posse existimo: nam succurrere

Nostris facile posset necessitatibus.

AB. Sunt vera quae dicis: sed illi vix puto

Persuadeas, ut exuli nubat viro.

DA. Videtur id quidem gravissimum fore:

Sed si periculum faciamus, forsitan

Facillime effici poterit. Tum mihi Deus

Ante omnia spectandus videtur, quem meas

Res non minus nunc, quam hactenus, fideliter

Spero gubernaturum: te autem ut consulas

Rogo, ratione qua negotium aggredi

Hoc commode possimus. AB. Ante omnia quidem

Mulieris \[(transcriber); sic: Muleris\] animus plene investigarier

Debet: nec id negotii te credere

Cuivis temere velim: sed aliquem deliges,

Probum, pium, comem, fidelem, affabilem,

Cuique te carum esse cumprimis scias.

Talis mihi Abisaus videtur. DA. Perplacet.

AB. Mox vero si consentiat illa, omnis morae

Rumpenda erit, ne quis malignus incidat,

Qui quod statuit semel, rursus dissuadeat.

Sed et mulierum nosti qui mores sient,

Quae quod volunt modo, ilico si quid novae

Spei offeratur, nolunt: nec rationibus

Ullis moventur, animum si obfirmaverint.

Quare huc eam ad te transferas celerrime.

DA. Bene consulis, nec ipse aliud consultius

Quicquam video: properemus ergo hinc ilico

Ad castra, ut Abisaum mandatis instruam.

# 51. ACTUS V. SCENA II.

# 52. ARGUMENTUM.

Georgus servili ingenio de heri morte, vere quidem, sed ut vulgus
pauperum solet, invide et amarulenter disserit. Incidit in hunc
Glycylogus, et pugnis contusus dignum suae professionis stipendium
accipit.

GEORGUS, PHILOPONUS, GLYCYLOGUS.

GE. Horrenda narras. Hicne fuit convivii

Tam splendidi finis? PH. Quin si isthaec omnia

Coram videre contigisset, sat scio

Totus tibi horreret animus. GE. At ego Deum

Iustum bonumque praedico, qui divitum

Luxum insolentiamque, qua nos opprimunt,

Ad hunc modum coercet, coque modestius

Sortem meam sustineo. PH. Decet hoc singulos,

Ut, quam Deus provinciam dedit, animo

Aequo ferant: nostrum tamen est, ne acerbius

Quicquam de heri interitu loquamur: NAM omnium

CONDITIO eadem est, et quod modo ipse expertus est,

Idem tibi quoque aut alii contingere

Facillime potest. GE. EGO vero pii

Hominis puto esse, ut si quid huius accidit,

Attentus obseruet, ut alios (si quando opus

Sit) erudire exemplis similibus queat.

PH. Idem ipse tecum sentio: volo tamen

Amarulentiam caveri: sic enim

Nostris potius affectibus indulgere, quam

Digne celebrare nos Deum videbimur.

GE. Vah, quae haec superstitio animum incessit tuum?

Ego gloriam Dei celebrandam existimo,

Utut hominum res sese habeant. PH. Bene tu quidem

Pronuntias: at si divinae gloriae

Assertor es tantus, cur illam negligis

In te? nec enim minus hanc elucere arbitror,

Tuam quod insolentiam et intractabile

Ingenium seruitute gravi coercuit.

GE. Sine haec, heriles te causas tuerier

Semper, scio: nihilo tamen melius tibi

Consultum est, quam mihi. Sed hic quis hospes est

Novus, domo qui e nostra prodit? PH. Glycylogus

Profecto hic est. GE. Isne est, mihi de quo antea

Dixti, illius qui auctor fuit convivii,

Post quod valere desiit, ut aiunt, herus?

PH. Haud alius est. GE. Nebulo nimirum magnus est.

Utinam aliqua daretur mihi heic occasio,

Qua illum, prout meruit, tractare commode

Possem. PH. Tu si sapis (moneo) manum abstine.

GLY. Postquam Nabalem mihi fati necessitas

Eripuit, heic non amplius quicquam loci

Mihi superesse video. quare pauculis

Istis (prout potui) corrasis, conferam

Me alio. O fors fortuna, quae nihil sinis

Nobis boni esse perpetuum. GE. Quid? num fugam

Adornat? Heus bone vir, gradum siste ilico.

Mane, mane inquam. GL. Quis vocat? GE. Is quem tu vides.

Respondeas velim mihi. Tun\’ Glycylogus

Es? GL. Cur rogitas? GE. Tuis quia artibus meum

Herum periisse fama constans fert. GL. Dii

Meliora: egone periisse cupiam, quem Deus

Mihi patronum dederat optatissimum?

GE. At ut aliter credam numquam persuadeas.

Quo vero nunc abis? GL. Aliquem quaesitum eo

Cui serviam, meam qui egestatem allevet.

GE. Quid heic feras scire volo: sine videam. PH. Malum,

Quae haec immodestia? sine ut abeat in malam

Rem. GE. Non sinam. Quid fers? GL. Quid id tua interest,

Cum tu nihil dederis, nec ut des quicquam habes.

GE. At ut dare quid possim scias, pugnum tibi

Istum volens impertior, ut tecum auferas.

GL. Hei hei populares, ferte opem. GE. Quid? clamitas?

Addam igitur et hunc, pluresque alios, quando ita lubet.

PH. Sine obsecro George. GL. Quae haec audacia?

Itane ingenuum tractari in gente libera

Fas est? Deum iratum mihi velim, nisi

Ad praetorem te deferam. GE. Quin ocius

Te illuc defers, furem et nebulonem maximum.

Sed scin\’ ut heic res tibi habeant? Si quid morae

Te nectere videro, faciam ne deferas

Quemquam amplius. PH. Importunus es tu homo nimis.

Quin ingredere, quando et si tu cesses, satis

Siet malorum. GL. Proh Deum, quae haec calamitas?

Itane malum ex malo seritur? ut qui semel

Miser esse coepit, in dies aliquid novi

Mali experiatur. En Nabalem sustulit

Indigna mors, mihi quem patronum elegeram.

Nec id satis, nisi hunc daret mihi obvium

Fortuna, colaphis qui miserum contunderet.

Verum cui id querar? profecto neminem

Puto fore, qui non id merito factum aestimet.

SED MULTA ferat oportet, quisquis sic suas

Res instituit, aliorum ut vivat sumptibus.

# 53. ACTUS V. SCENA III.

# 54. ARGUMENTUM.

Abisaus cum Ocymacho inter eundum de Davidis instituto coniugio
loquuntur, ubi multa de mulierum ingenio dicit Abisaus. Excipit hos
primus Spudaeus, ubique sidi serui (nonnihil tamen ob imperium in alios
sibi concessum arrogantioris) exemplum praebens.

ABISAUS, OCYMACHUS, SPUDAEUS.

AB. Scin\’ Ocymache, cuius rei nos gratia

Nabalis ad domum Davides miserit?

OC. Ego vero quid rei geratur nescio.

Nisi forte commeatum denuo petere

Iussit, facilius quem nunc impetrarier

Posse arbitror, postquam Nabal defunctus est.

AB. Imo petetur, quo nihil praestantius

Vel elegantius domo in tota puto

Reperirier posse. OC. Hoc quid est? AB. Apertius

Non dicam, tu quid hoc siet conice. OC. Quasi

Vero propheta aut divinaculus siem.

AB. Dicam igitur amplius. Petemus, quod datum

Si fuerit, haud dubito melius res omnium

Habituras. OC. Enecas: quin ipsam rem unico

Verbo expedi. AB. Faciam. Abigaelem, coniugem

Nabalis antea, sibi coniungier

Davides expetit, illiusque gratia

Nunc mittimur. OC. Quid ais? Abigaelem sibi

Vult coniugem David? AB. Quid ni velit. OC. Nimis

Profecto Abisae, confidentem iudico,

Hoc si putet illi posse persuaderier.

AB. An vero tu id tam difficile censes fore?

OC. Quid ni putem? Nec enim tam stultam existimo,

Ut tot simul opes, et domum tam splendidam

Deserere velit, atque ei viro se iungere,

Quo cum nec otio, nec certis sedibus

Frui queat. Certe hoc numquam me iudice

Faciet. AB. Faciunt multa mulieres, si commode

Tractentur, illas quod facturas antea

Nemo putabat. Nec parum conducet heic

Nobis, si avunculo regnum divinitus

Pactum audierit: natura enim ambitiosius

Quiddam mulieres somniant, et in dies

Novos honores dignitatesque expetunt.

OC. Velim hoc ei persuadeas: sed nisi Deus

Illius animum spiritu suo regat,

Nil te impetraturum puto. AB. Atqui hunc maxime

Spero affuturum nobis, ut feliciter

Res cedat, hoc siquidem sciat connubium

E re fore Davidis. Sed cur non ocius

Properamus eo, ne quid mora haec incommodet?

OC. Nolo mora in me aliqua siet: tu me utere

Ut libet. SP. Hera me relictis intus omnibus

Prodire iussit, ut quid agant heic servoli

Obseruem, qui ut primum vident se a nemine

Urgeri, neglegenter omnia faciunt.

Scio tamen quid de me dicturi sient,

Si illos, ut opus suum faciant fideliter,

Adhorter: at ego illorum verba non moror.

Herae siquidem inseruire animus est, ut boni

Fidique serui est officium. At quos nam procul

Hinc advenire video? certe nisi mei

Fallunt me oculi, Davidis isti milites

Sunt: miror heic quid denuo velint. AB. Viden\’

Quis ante Nabalis fores stet, nescio

Quid secum murmurans? OC. Nimirum servulus

Huius familiae est. AB. Quin igitur accedimus

Illum propius? Salvos sies. Estne Abigael

Intus? SP. Cur id rogas? AB. Quia conventam volo, et

Ut conveniam causa est mihi maxima. SP. Nescio

Tutumne sit ad illam vos intromittere.

AB. Nihil periculi esse, pollicerier

Sancte tibi possum. SP. Vin ergo credam tibi?

AB. Volo. SP. Vide ne me fefelleris. Heus puer

Duc hos ad heram intro. Quo magis magisque rena

Hanc cogito, eo miror magis quid nam siet.

Quod nisi fides Davidis atque integritas

Perspecta mihi iam olim esset, magni quidpiam

Mali vererer: sed Deum supplex precor

Ut istud omne avortat. Quod si denuo

Ut commeatum postulent, adsunt: grave est

Et sumptuosum nimis, alere hos diutius.

Ut de periculo interim dicam nihil,

Cum patriae hostes esse proclamaverit

Saulus. Quid autem facias? quando si neges

De sorte tota te periclitarier

Oporteat. Sed quid ego mecum haec disputo?

Quin intus abeo, tu quid velint intelligam.

# 55. ACTUS V. SCENA IIII.

# 56. ARGUMENTUM.

Iocosum inseritur duarum ancillularum colloquium: quarum altera
lascivior nec satis pudica, altera curiosula et loquacula fingitur. De
herae autem connubio novo sermones servilis improbitatis et amarulentiae
plenos conferunt.

PORNION, EULALIA ancillae.

PO. Durare certe heic nemo possit amplius

Si sic fiat: adeoque scire velim, mihi

Quot sint domini. Certe infelicius puto

Nihil, quam servam saeculo isto nascier,

Ubi quod facias rectum nihil siet. Interim hoc

Mihi maxime dolet, quod e nostro ordine

Prodire conspicor in dies, qui nos magis

Exerceant vexentque: qualem nos modo

Spudaeum habemus, qui quia herae prae ceteris

Potest adulari, solus regit omnia,

Molestiorque est multo, quam si servulus

Ipse haud unquam fuisset: ita demum suo

Fungi putans sese officio fideliter,

Laboribus si nos tantum non enecet.

At quis repente sic foras huc prosilit?

Nimirum aliquis est, qui mihi negotium

Heic quoque facessat. Eulalia est, a qua mali

Nihil timendum. EU. Proh deûm atque hominum fidem.

Unde haec levitas innata nostro sexui,

Ut nil mulieres non sibi persuaderier

Sinatn? Sed ubi inveniam, cui haec communicem?

Quando reticere non queo. PO. Quid istud est

Mali Eulalia? quid clamitas? EU. Hem Pornion,

Nemo est hominum, mihi quem magis obvium velim

Nunc. PO. Quid novi est? EU. Quid sit novi rogas? Scio

Mirabere: nec quemquam puto, qui si audiat

Primum, facile sit crediturus. Nam mihi

Vix ipsa credo, quae meis hisce auribus

Rem comperi. PO. Quid hoc siet dic obsecro.

EU. Venissene huc Davidis scis tu nuntios?

PO. Venisse scio quosdam, sed unde venerint

Ignoro: nam dum qui sient rogo, improbus

Spudaeus intervenit et eiecit foras.

EU. At a Davide hos advenire sat scio.

PO. Credo, sed huc quid afferant edicito.

EU. Mane, audies. Ubi in gynaeceum hos ducier

Vidi, ilico novi aliquid suspicata sum

Monstri subesse: ideoque suspenso gradu

Placide ad fores me contuli, illicque astiti,

Animamque comprimens, tacita auscultare quid

Intus agerent coepi: nec mora longa, facinus

Cum incredibile audivi et stupendum. PO. Quod mea

Eulalia? EU. Quod arbitrare? PO. Nescio. EU. sed et

Mirificissimum. Hera molitur nuptias.

PO. Quid ais? EU. Petebant ut Davidi nuberet.

Tunc illa primo tergiversari quidem

(Ut quae ioci lususque putaret gratia

Haec dici) at ubi rem seriam esse comperit,

Mox victa (quantum ante ostium audire licuit)

Consensit. PO. Ut illam cum suo connubio

Magnus male perduit Deus. EU. Modestius

Quaeso: nec enim heram nil meritam de te mali

Sic exsecrarier decet. PO. Au tace mea

Tu: Imo quovis videtur infortunio

Mihi digna: quae si quam grege e nostro videt

Cum servulo vel colloqui vel ludere,

Nil non iniquae suspicionis concipit.

At ipsa prioris ad huc viri vestigia

Tantum non lecto impressa cernens, nuptias

Virumque novum sibi quaerit. EU. At cur vitio ei

Vortis, quod ipsa, si qua posses commode,

Faceres? PO. Minus culparem, si nostris quoque

Infirmitatibus aliquando ignosceret.

EU. Sic comparatum est, ut quantum omnes possumus

Nostris soleamus indulgere affectibus.

Sed tu cave, ne haec temere cuiquam effutias.

PO. Ridicula, quae me aliis referre prohibeas,

Quae tu reticere non potueris. EU. Bene quidem

Dicis: sed ex me te hoc didicisse, neminem

Scire volo. Quem vero intus strepitum ego audio?

Fortassis huc prodire tentant: ocius

Ergo in coquinam confero me: tu si sapis

Sequere. PO. Et volens quidem: nec enim volo me hera

Aut quisquam alius moram heic traxisse viderit.

# 57. ACTUS V. SCENA V.

# 58. ARGUMENTUM.

Abigael cum Davide matrimonium contractura ab Abisao deducitur. Excipit
hanc David, et in nuptias desinit Comoedia.

ABIGAEL, ABISAUS, DAVID.

AB. Fac diligenter cures quae dixi omnia

Spudaee: tum domi maneant ancillulae

Reliquae quoad revertor: vos me sequimini.

ABIS. Iamne imus Abigael? advesperascit. ABIG. At

Nulla amplius in me erit mora. Dominum precor

Nobis felicia ut velit esse haec omnia.

ABIS. Ita faxit. ABIG. Quam paucas putas esse ho die

Abisae, quae quod ego facio, facere velint?

ABIS. Paucissimas: sed ego videndum non puto,

Quam multi aliquid faciant, sed quam laudabile

Iustumque, quod faciunt, siet. ABIG. At plures scio

Fore, qui nec honeste nec sapienter hoc putent

Fieri. ABIS. Diversas scis hominum sententias

Audiri in re qualibet: at has ego minime

Censeo sequendas: maxime heic, ubi plurima

Sanctissimarum exstant exempla mulierum,

Quae idem faciendo gloriam sibi maximam

Pararunt. En Saram vide, quae patrios

Cum posset inter parietes senescere,

Et suaviter vivere, tamen divinitus

Alio vocatum coniugem potius sequi

Periculaque subire plurima maluit.

ABIG. Scio, et ideo laudata est a me saepius.

ABIS. Sed et Rebecca, codem nata sanguine,

Patriam volens reliquit, ut his se iungeret,

Quos tot suis promissionibus Deus

Instruxerat: talis Rahel et Lea legitur,

Divinis utraque celebrata litteris.

ABIG. Faciunt mihi haec certe spem aliquam. ABIS. Nec fallet haec.

NAM FALLERE non potest Deus, qui veritas

Est ipsa: quique nos promissionibus

Auunculumque maximis beavit in

Hunc usque diem. Nam quid referre heic attinet?

Quoties manu ex hostili liberaverit,

Saulique conatus represserit improbos,

Quae tu ipsa scis, et in ore iam sunt omnium.

ABIG. Audivi equidem ea saepius. ABIS. Quod si quid est

Adhuc periculi, leve est, et quod diu

Durare non possit: nam impletur in dies

Saulina iniquitas, quae ubi pervenerit

Ad summum, sponte corruet. ABIG. Quiduis pati

Parata sum, sua modo adsit gratia

Mihi Deus. ABIS. Sed dum sermones cedimus

Nimis propero fortasse. ABIG. Non certe nimis.

Nante facile sequor. ABIS. Viden\’ castra heic prope?

ABIG. Video. ABIS. Sed hic quis est, qui illic obambulat

Solus? profecto David est. DA. Abisaum

Sollicitus exspecto, mirorque quid siet

Causae, reditum diutius quod differat.

Sed en venire video. Quis comitatus hic

Est, quem secum ducit? nimirum Abigael est.

Ipsa est. Quando ego digne satis te praedicem

Deus, meis qui sic faves conatibus?

Ibo obviam his. ABIS. Nos quia venire vidit, huc

Properat. Satin\’ David mea est probata iam

Tibi fides? qui istam tam paruo temporis

Spatio tuam effeci. DA. Merito te maximi

Facio mi Abisae, faciamque in posterum,

Ne quando te huius paenitere possiet.

Tu vero salve animo meo optatissima,

Quam omnis mihi fortunae consortem volo.

ABIG. Unde haec mihi domine mi gratia, ut tibi

Me coniugem velis, quae vix ancillula

Dici mereor, pedes tuorum ut abluam?

DA. Sine haec, scio quae sis. Deus faxit precor,

Ut quae exuli non dedignaris iungier

Mox laetiori possies mecum frui

Fortuna: tu hanc Abisae intro ducito

Et quae paranda sunt, para fideliter.

CALL. Ne exspectetis, dum exeant huc. Intus despondebitur.

Intus transigetur, si quid est, quod restat. Plaudite.



# Back



FINIS.

