# Front

/

**Susanna per Placentium evangelisten lusa**

Epigramma ad lectorem.

Quid iuvat heus iuvenes veteris monumenta Terenti

aut Plauti, aut Nevi volvere saepe manu,

et spectatori vanas divendere nugas,

in quibus instruitur desidiosus amor?

Quin potius placeant divina poëmata nostri

Evangelistae, qui canit ore caro.

Hic bene Susannam festivo carmine lusit

quamquam senes turpis commacularit amor.

Annis sub teneris divinas discere praestat

historias, veterum quam recitare leves.

Nam quod percipiunt iuvenes aetate recenti,

firmius inhaeret, nec cito desidet.



# Main



## 1. Interlocutores

*Poëta orans argumentum ad populum*.

Crito *advocatus.*

Petulus *Critonis famulus*.

Hislio *pedellus Chrisali famulus.*

Chrisalus *iudex.*

Joachimus *Susannae maritus*.

Susanna.

Maura, Livia *pedissiquae*.

Charinus *Susannae famulus*.

Carnifices duo.

Helchias *Susannae pater*.

Daniël *propheta*.

Populus *spectator*

Lorarii duo *personae mutae*

*Angelus persona muta, stringens gladium*

## 2. Argumentum *sub iambis hyponactiis*

Senes duo multo omnium impiissimi

ira, libidine, avaritia, gula, omnibus

breviter malis foeti, vegeti impliciti oppido

castae Susannae inurere cauterium

ausi, dolos excogitant adulterii.

Pomario abdunt, Susanna dum lavat

corpusculum, exque more smigmate abluit

oleoque, puellis tunc abeuntibus procul,

ab angulo emergunt, rogantque improbum

factum ; illa constanter negat, minantibus

senibus quid acturi sient ; ea invocat

servos, senes contra Susannam adulteram

aiunt, iuveni paruisse. Nil pudet viros

mentirier. Hortantur populum in necem

miserae Susannae; educta spem superis duit,

parat lapides plebs, flet maritus anxius.

Circum at Daniel propheta avocat manus

Declarat impiam rem, redit in senes malum,

quod innocenti foeminae paratum erat.

Ita servat integros Deus optimus, malos

perdit. Docemur hoc argumento habere abditam

spem in coelicolas ; favete nutibus.

Exibit hic bis pessimus senex Crito.

## 3. ACTUS PRIMUS

*Crito iureconsultus et Petulus servus*

Sexcentae pestes, podagrae, pleureses malae

has puellas obtineant diu, quas senum

non miseret magis, quasi desissemus

vivere, aut omnino non possemus amandi compotes.

*Pet*. Sapiunt. *Cri*. Quid ita?

*Pet.* Quia annosos equos non comparant ad onus,

neque detritas vestes festo die induunt.

Ea sunt omnium ingenia. *Cri.* Atqui?

Haud ita oderunt veterem pecuniam.

*Pet*. Scio, nam ea manet sibi similis,

senes non itidem: varii sunt, momento

evanidi sapientia, ingenio irritabiles,

praecoces in rixam. *Cri.* Carcer, servum

meum hostem alo. *Pet*. Here.

*Cri.* Lorarii. *Pet.* Hem. *Cri*. Hunc sycophantam

servum meum Petulum, facite eum insimulationis ≤folio=A3≥

tam calumniosae poeniteat.

*Pet*. Audi, obsecro. *Cri.* Non audio.

*Pet*. Etiamne verbum ullum? *Cri.* Non unum quidem.

*Pet*. Nec in rem tuam aliquid?

*Cri.* Auferte in praecipitium scelus. *Pet.* Hoihoi

Scapha meretricula iam nunc aderit.

Mehercule, non poterit ei persuaderi

ut maneat, nisi verbis meis.

*Cri*. Scapham narras? Euge, mi Petule.

*Pet*. Protinus alius est. *Cri.* Scapham

ne huius patriae ornamentum?

*Pet*. Scapham, inquam, quae palmam facile

praeripit omnibus. *Cri*. Homo frugies

pulchreque de me meritus, quo non optarem

conducibiliorem. At abi vero intus, ac cura,

luculentus sit locus et eleganter ubique omnia.

*Pet.* Nihil moror. *Cri.* Iam nunc iuventa mihi rediit.

*Hislio pedellus, Crito, Petulus*

Egregium vero senem, sed audit, hem Crito salve.

Cri. Salve Hislio, tu hic aderas lepidum capitulum.

Ecquid obsecro novarum rerum? *His.* Forensium aliquid.

*Cri.* Dii nos amant. *His.* Obambulabam cogitabundus

ac ungues rodens. *Cri.* Saepe soles.

*Pet.* Video e specu fortuna emergentem virgunculam.

*Cri.* Hem perge, apud me licet.

*Pet.* Facite honesta, ut siqua est alia.

*Cri.* Beate. *His.* Plorabat, opem rogabat, quaerebat patronum.

*Cri.* Offendit te opportunum satis, quid neges?

*His.* Propere audio eam anxie dicentem causam.

*Cri.* At non illubenter scio. *His.* Israelitem

interea se dicebat, patre circumciso natam.

*Cri*. Si bella sit, quo patre, minimum.

*His.* Tum verbis identidem sobrie isthuc egi,

ut temperaret lacrymas. *Cri*. Verbis

an rebus? *His.* Imo, virgo erat.

*Cri.* Caeterum, nam spes erat posse eam audire?

*Pet.* Quos? *Cri.* Senes. *Pet.* Maxime,

modo nihil cum ea vestrae pugnaret sententiae.

*Cri.* Nefas, fas, aequum, iniquum, lubens.

*Pet.* Capillus passus, oculus intime luxurians,

tota cutis eburnea. *Cri.* Ubi nam pergentum

ea est? *His.* Iussi alicunde consilium ut peteret

apud iudicem Chrisalum. *Cri*. Sterquilinium.

*His.* Succenses? *Cri*. Quid enim, num

adduxisti domi meae? *His*. Isthuc Petuli ≤folio=A4≥

officium est. *Cri.* Utrumque malis exemplis

dii deaeque perdant. *His.* Mitius fulminator.

*Cri.* Scisti me amicum? *His*. Scio etiam num,

sed praepedivit memoriam virginis improbus dolor.

*Pet.* Imperator meus Hislio.

*His*. Petule, te ipsam optabam, affines sumus

utrumque eadem prece male devovit senex.

*Cri.* Utinam mihi in manu teneam aeque perdere,

ac velle hoc consiliabulum. *His.* Audisne iracundiam?

*Pet.* Occidi. *Cri.* Melius, Petule

ne cessa solicitus esse in vesperum,

ego hinc abiens Chrisalum adoriar,

ut valuerit cum scitula virgine.

*Petulus, Hislio*

Scilicet amat Crito. *His.* Octogenariusne?

*Pet.* Et quidem procaciter, ac perdite.

*His.* O severum iudicem. *Pet.* Haud ita pisciculi

in piscinis ludibundi solem anhelant,

atque ipsius quotidie scorta recentiora.

Virgines eum siquae adeunt consilii causa,

non abeunt integrae. Aedepol hercle,

Scapham meretricem in cenam vocavit?

Huius hodie gratia mihi benefiet.

*His.* Ah Petule. *Pet.* Quid est?

*His.* Eiusdem omnino farinae ausim dicere iudicem

herum meum Chrisalum. Nam lippit, titubat,

marcet totus; at at metuo, quorsum

evadat virguncula. *Pet*. Eo concessit,

nihil addubita, lupus non remittet ovem.

*His.* Me miserum, potui iam dudum ex vultu

facere obstinatam libidinem. Atque adeo haec

non commemineram. *Pet.* Quenquam esse

ingenio tam bruto, ut citra verecundiam

in hunc sexum quoque peccet? O mores

ad quos secula redierunt. *His.* Quin tu

tace, Petule, nisi hoc clamore ad restim

mihi rem redire desideras. Caeterum

ut in aurem aperte aliquid fabuler,

reges nos esse oportuit. *Pet.* At hodie nihil

minus sumus, quam tanti mali auspices.

*His.* Tum liceret tam manifestae insaniae

nobis obicem ponere. *Pet.* Ah, obicem?

Scitum est, vel ubique gentium cum autoritate

alium exurgere animum; videat optimos

pessimos fieri, certe bonis parum convenit

cum fucatis sublimibusque titulis. ≤folio=A5≥

*His.* Ita est, sed ut abeam opus est facto.

*Pet.* Mihi vero ut scite omnia domi meae coaptem,

quandoquidem tanta imperatrix proximo ventura sit.

*Crito et Petulus*

Non irascar isthic Chrisalo? Solus potitus est

cupitis amplexibus, virginem sine teste vitiavit.

Ubi obiurgavi hominem, ait multa quidem

multis argumentis me idem fere domi nuper

patrasse, idque manifestius quam quod inficiar.

Quamquam, dii boni, levius tulerim factum inhumanum,

quod me domi meae pellex maneat lepidissima.

Sed eccum Petulum ut ridet affatim, ut laetus

est nebulo, siquidem iam una licebit nobiscum

obligurire, saginari citra dispendium.

*Pet.* Iubet Scapha ad se quantum potes properes.

*Cri.* Vivo ad nomen Scaphae, quoties occurrit.

Obliviscor modo omnium iniuriarum, ita

sum gaudio factus velut ebrius.

*Chrisalus iudex, Crito, Ioachinus, Susanna.*

Ego non illum obiurgem, qui infami scelere

nomen, gloriam, maiestatem, ordinem denique

iureconsultorum invertit? Quid dicant cives,

imo quid non dicant? Critonem esse, senem esse,

iudicem esse, cuius aedes pateant meretrici.

Gestio illum in conspectu dari, ut sciat.

*Cri*. Atque adeo quid tua? *Chr.* Ehem, Crito,

tu hic eras? Oratum te advenio.

C*ri*. Scilicet hominum omnium quos sol videt deploratis.

An te putas tuaque facta ignorare omnes ?

Invidus es. *Chr*. An metuis? *Cri.* Avarus es.

*Chr*. Saepe aliquando. *Cri.* Luxu perditus.

*Chr.* Tempora vero. *Cri.* Incestuosus

*Chr*. Satis. *Cri*. Sacrilegus, ne quid addam.

*Chr*. Malum, nisi taceas. Vicissim audies male.

Dixi Crito. *Cri*. Si tu perges uno verbulo

contra hoc strepere, iniuriarum teneo inexplebilem dicam

Dixi Chrisale. *Chr*. Enimvero, si redeamus in gratiam.

*Cri.* In pugnos malim. *Chr*. Aedepol, non vidi

magis immodestam audaciam. *Cri.* Consultius multo

cacodaemonem irritasses, quam huic meo stomacho

negotium facessis. *Chr*. At ignosce, obsecro.

*Cri*. Ni me haec aetas prohibeat magis quam metus,

facile doceam te non frustra ab seniis calumniatum

iri opera. *Chr*. Quin tu tandem memento nos

esse presbyteros, quorum nutu ac renutu ≤folio=A6≥

oculi omnium pendeant. *Cri*. Scelus, omnium oculos

narras, cum nemo sit qui te impiissimum

non norit? *Chr*. Ingenue, haud admodum

enim dissidemus ab auditorio, cave ne imprudentes

nos Ioachimus classicus opprimat.

Siquidem vir est, sancta apud vulgum eius

est auctoritas, possumus uno strepitu grandem

opinioni nostrae facere iacturam.

*Ioa.* Ita faciam, ut dixi, Susanna.

*Sus.* Debemus, aecastor, isthuc aetati tardae

ut venerandae canitiei, ut meliuscule undique

sentiant nos affectos senes, etiam si

desit autoritas. *Ioa*. Vocabo utrumque ad prandium.

*Chr.* Sed eccum aggreditur. *Ioa.* Salvete oppido

multum magistri nostri. *Chr*. Tu vero

tantundem, Ioachime suavissime. *Cri.* Nos

equidem laboriosa hic contentione didiceramus,

antequam advenisses, ut sicubi commodioribus

paulo argumentis, argutioribusque possemus causas

pro republica posthac dicere.

*Ioa.* Profecto ut ubique, ita hic exercitatio

plurimum ponderis adfert. Caeterum in prandium

utrumque gestio domi meae habere convivam, ne quid

causemini; ita imperavit Susanna nostra.

*Cri.* Femina est, ita me dii bene ament, digna

cui numquam aliquid negetur. Itaque eamus.

## 4. ACTUS SECUNDUS

*Crito, Chrisalus senes*

Annos computo, reperio me hodie primum vixisse

misere. *Chr.* O Susanna, Susanna, quam

magnifice experior oculos tuos vere esse

magnetes. *Cri*. Eia mellitissime Chrisale.

*Chr*. O Crito quid est? *Cri*. Rogas ? quod

me eloqui indignum est. *Chr*. Quid enim?

Hactenus non constamus invicem.

*Cri*. Potis est tacere? *Chr*. Maxime. *Cri*. Amo.

*Chr*. Susannamne? *Cri*. Eam ipsam.

Ah quam pertinaciter haeret. *Chr*. Hau, obsecro,

eadem mihi iamque vertiginem attulit, adeo

me indomitus decoquit ignis, abdita

penetralia furor (heu nimium insolens) obtinet.

Quid est consilii? Abs te audire percupio.

*Cri*. Quid? Nisi ut demus operam mutuam ≤folio=A7≥

Connitemur in hoc summis viribus astuque.

*Chr*. Atqui? Honesta est, non exaudiet

illecebrosos; adolescentula est, aversabitur senes,

cum improperio reiciemur. *Cri*. Miserum me,

nisi potiar, certum est perire. *Chr*. Ipsum id ego.

*Cri*. Quin igitur aperte pereamus.

*Chr*. Respira aliquantisper, plus satis est amare,

si non etiam desperemus. *Cri*. An tu

vero nihil iam potes, qui saepe sphingem

evicisti dolis? *Chr*. Caeterum tua refert hic

altius insistere, qui ubivis universos sutelis

anteis. Redige in memoriam, ut ut

millies instructas virginum ades consilio

expugnaveris, inglorium est omne vetus

modo hic deficiant artes tuae.

*Cri*. Papae spes est iniecta. *Chr.* Abundas,

enarra. *Cri.* Scisne pomarium esse Ioachimo?

*Chr*. Scio, nempe quo contemplari solemus

euntem eam ac redeuntem bellissime.

*Cri.* Ibi plurimum confert se a prandio, ut lavet

augusto pedissequarum sodalitio. *Chr*. Perge.

*Cri*. In angulo alibi crastino nos abdemus,

erumpemus dum plana nuda erit. *Chr*. Recte.

*Cri*. Tu, inquam, heus pulcherrima Susanna,

ecquid nos enecas eleganti specie? Equidem

foeminarum id genus, mirum quam bene audiat,

sicubi telum ordiaris ab honesta forma.

*Chr*. Dii boni, numquam audivi sapientius consilium.

Ut ut ex Vulcano subito factus sum Mercurius?

Ceterum accingere quanta potes fiducia.

*Susanna, Maura pedissequa, ac Livia*

Haud semel mihi doluit nescire vos quam penitus

sit inutile virgines secum congerere superbiae flatum,

spem facere obtinendarum anxiae rerum, iugiter

nuptias expetere, procos quoquo gestu abire.

O si noveritis quam longe alia res est atque existimatio

connubi, certe studio vehementiori contenderetis

in innocentiam illam sempiternam.

*Mau*. Audimus mater. *Sus*. Maturas

decet matrimonium, non quaslibet, quarum sit

pulchre educata adolescentia, quarum sublimiter

arbitria rem domesticam ab interitu vindicant,

quarum manus augeant suppellectilem.

*Liv*. vicisti nos, hera, mellitis istis eloquiis.

Gaudemus te nobis contigisse feliciter heram. ≤folio=A8≥

*Sus*. Caeterum dispatiatum hodie sat est,

eamus intro.

**TERTIUS ACTUS**

*Crito, Chrisalus senes, Susanna, Maura et Charinus servus.*

Obfirmata sunt mihi corde omnia interea

utrimque plurima, victoriam audio visam dicere

sponte consentit, bene factum, tardiuscule relinquitur

precibus locus. Sin omnino pervicax refugit

adulterium illi facile impegero. Enimvero, quid enim

non adulatione, aut tam insperatae insaniae non angore

pervincatur? At tu vero abscondere, Chrisale.

*Chr*. Actum, *Cri*. Quis nos hic suspicetur

delitescere curiosus. Ceterum ipsa advenit.

Dii immortales, quam turgida, quam scitula, quam purpurascens.

*Chr*. Deam videre mihi videor.

*Sus*. Heus virgunculae? *Mau.* Quid iubes hera?

*Sus.* Nempe ut conferatis oleum ac smigmata,

ut hoc aestu ferbescente laver. *Mau*. Curatum,

numquid nos vis? *Sus.* Tantum sedulo occludite

pomarii ostia. *Mau*. Avolamus.

*Cri.* Impune tantisper dormis? *Chr*. Immo vero,

totus vigilo. Eccam occasio quae data est.

*Cri*. Ades, Citheraea Venus, fave furtivae

voluptatis, pater magne Iuppiter.

*Sus*. Me miserum, quid turbae?

*Cri*. Ingere te quantum potes. *Sus*. Ah, perii.

*Cri.* Ecquid causae est (per superos) qui

non exonero humeros pensili hoc?

*Chr.* Satis superque cuncta est; excute ocius isthuc

innobile, quid stas? *Cri*. Au au omnium

quae vivunt feminarum pulcherrima Susanna.

*Sus*. (malum) quid hic eratis, ubi non convenit?

*Cri*. Atqui tu nos sola protraxisti

ut fateamur. *Sus*. Egone?

*Chr*. Ha hene clama? Scimus raram aut penitus

nullam mulierem esse, cui non peculiare est

cum cicadis expedite vociferari. *Sus.* Bona

verba. *Chr.* Euge, bellissima foemina;

nihil te pudeat, nos seorsum cupiditate omni

excipere. *Sus.* O scelera. *Cri*. Haud admodum

pensa inutile nostrum senium. Nam delicatiusculis

amplexibus hucusque vegeti sumus; strenue ≤folio=B1≥

litavimus hactenus in palestra Veneris;

Dicas nos plura super naturam, etiam iuvenilem posse.

Quid inaniter dura es? *Chr.* Huiusmodi

est formae tuae elegantia, ea facilitas morum,

is animi lepor, ut videatur non posse fieri,

quae diu obaudias. Ea denique necessitas nostra

ut siquid aliorsum differas, de utroque sit factum.

Quid angeris frustra?, quid superstitiose metuis?

Quasi non soli simus, ut spes certa sit neminem

adventurum. *Sus*. Hic nunc domi

meae abditos hostes? *Cri*. Amici sumus,

tace. *Sus*. Adeo cruentos latrones? O

impudentia. Ego qua via, ordine ve

praesedioque fulta, quo effugiam? *Cri*. Au obsecro,

Susanna. *Sus*. Audiam vero? *Chr*. Ita

facto opus est. *Sus*. Nihilne vos pudet?,

senes?, arbitros?, bene institutos?, quos alui,

quos obrui bene factis, at tantopere exaltavi

semper? *Cri*. Pessima, ni protinus audias.

Sus. Numquam. *Chr.* Occupa ergo eam.

*Sus*. Nihil apud me profeceritis etiam importunitate.

*Cri*. Quidni, modeste igitur? Age perfice

quod extremo nolentem volentem oporteat.

*Sus.* Oporteat?, obtunditis.

Chr. Lupa verius est quam femina. *Sus.* isthuc

praestaret quidem, quam nativitatis originem

flagitiis voluptatum obscurare, confundere, extinguere.

*Cri.* In summam, nisi aliud proferas, definiemus

te moechatam . *Sus*. Sapite.

*Cri*. Cum adolescente lacteo. *Sus*. Dii vostrum auxilium.

*Cri.* Vidisse nos facinus indignum.

*Sus*. Miseram me, angustiae mihi sunt undique.

Quippe isthuc si egero, mortem operor.

Sin illabefacta refutem, non effugio manus

vestras; quamquam satius esse putem incidere

in manus vestras, quam Deum inimicum habere.

*Chr*. Ita futurum praescito, vide quid incipias?

*Sus*. Quid autem? Nisi ut ignominias hasce

me meoque genere indignas fortiter excutiam.

Multo, ut dixi, mihi satius est omnem impetum

quemcumque tandem malevoli excogitabitis, ut feram.

quam irritem aeternum contagio iudicem.

Ferte opem imbelli foeminae; pereo Susanna.

*Chr*. Perimus miseri senes. *Cri*. Festinate ≤folio=B2≥

adesse vicini. *Cha*. Quid id est?

*Chr*. Haec meretrix. *Cha*. Quid audio? *Cri.* Cum adolescente.

*Cha*. Inauditum portentum. *Cri*. Modo hic.

*Cha*. Oh, quam me velim abesse; ita pudet me.

*Cri.* Libidinem explevit. *Cha*. Occidi.

*Cri.* Adprime turpiter. *Cha*. Non sum apud me.

*Sus*. Mortua sum, calumniam non sustinens.

*Chr*. Ambo adeo defessi sumus enisi comprehendere

illam, ut vix respirare detur.

*Cri.* Miseret nos insignis patritii Ioachimi iuxta ac integerrimi

pontificis Helchiae, quorum haec una claritatem hodie

familiamque prostituit. Quamquam per genium docebimus

eam crastino, quam sit multo impiissimum

boni coniugis abuti simplicitate.

*Susanna orans*

Nosti me quam procul abesse ab his innocentiae, deus,

sceleribus, quae mihi pertinaciter presbyteri impingunt,

quandoquidem et meum periculum exhorruerim

et una eademque constantia obstiterim violentiis.

Neque ob id tamen aliquid modestiores sunt.

Excogitant nova, inusitata provulgant,

adeo ut rumoribus adulterii mei domus

cognatio iugiter intabescet tota. In te

mihi spes est omnis, excute potenter

bolum hunc e faucibus beluarum

**QUARTUS ACTUS**

*Ioachimus et Helchias*

Aiunt? Quid aiunt, perisse animam? Susannam?

Meamne? Vitam meam? Credam? Persuadebunt?

Illam? Talem? Tam exquisite continentem?

*Hel.* At mihi videtur verisimile.

Neque possum inducere in animum, ut aliquando credam.

*Ioa*. Totam noctem insumpsi circum gemitu,

suspiriis, lacrymis, o dii, abii, redii, eadem plus

millies. Quid mei cordis nobilissima particula?

Decretum est me simul commori; contra, haec

luctum abundavit, flevit, tentavit dicere.

Ecce autem in praecinctu haesit vox, gnaviter. ≤folio=B3≥

Tumque talia atque alia haud quaquam potis est

linguam instituere, ut cogitata proloquatur.

*Hel*. Haeccine spectacula manebant aetatem meam?

*Ioa*. Vae misero mihi, anxietas ea coepta est,

Quae mihi proxime mortem derivet.

*Crito, Chrisalus, carnifices, Susanna, Ioachimus, Daniël et populus.*

Carnifices. *Car*. Adsumus. Chr. Lorarii omnes.

*Car*. Quid est? *Cri*. Quotquot praeestis

usquam lumbifragiis, facite adsitis. *Car*. Furiae.

*Chr*. Carnifices inquam? *Car*. Quid est inquam?

*Cri.* Expedite, producite Susannam filiam

Helchiae, nuptam Ioachimo. *Car*. Quid

hoc monstri est? Nihil nobis commune est cum

tam ingenua. *Cri*. Cessatis ire, funesti?

Abite iam nunc, dictum satis.

*Sus*. Obvelate prius faciem, pueri quid fletis ubertim?

In coelis est, qui sortem meam opportune

in melius commutabit. *Ioa*. Certum est me

pariter cum illa perire, adobrui saxis.

*Sus.* Nunc nunc ades deploratae feminae,

sed speranti in te, Deus optimus maximus, rugentium

horum leonum saevitiam male verte.

*Chr*. Malum. Ecquid perditissimi, bisque

pessimi sycophantae, huic faciem obduxtis?

Facite plana sit, si officiis consulitis.

*Cri*. Heri cum deambularemus in pomario,

paulo post ingressa est et haec duabus subsequis.

Quas dum cauta dimisisset, ecce adolescens

exiliit, alacer, pinguiculus, elegans totus.

Suspensique animo atque consternati protinus

tacito contemplamur indignum facinus, itaque

accurrimus. Sed ille velox fugit. Tum autem

nequimus ab hac extorquere, ecquis fuerit.

Idcirco factum est, ut isthic iniecerimus manus.

Horum nos Deus testes esse voluit.

*Sus*. Ah mendacia. *Pop*. Mortem merita est.

*Cri*. Ita (iubet lex) sapis, decretum est id fieri.

Vobis licet, auferte morituram.

*Sus.* Deus aeterne, abstrusorum perscrutator,

vide precor, quae est audacia. Iamdudum morior

omnium expers, quae isti maliciose congesserunt in me.

*Ioa.* Innocuam, unanimem me turbis proruam

pariter in interitum. ≤folio=B4≥

*Daniël propheta*

Ah quam facile bene audiunt vel ubique, auctoritate

insignes hoccine persuadere esse ausos?

Siccine pessimorum pessima machinamenta

praevalent adversos bonos? Ite impudentes,

properate populi, sanguinolentas immergite petras

in sancta viscera, candorem splendidum

immiti vulnere conspergite. Tuber fiat lene

corpusculum, in planitiem redigantur lactea ubera.

Libeat, liceat, delectet vos quantum vultis.

A me prorsus cupio remotam innocentis foeminae

necem. *Pop.* Quid au prohibet nos

propheta? *Dan.* Ita insulsi filii Israel,

neque quod aequum erat pensiculantes, damnastis

impie sororem vestram? Redite, sapite,

discite quam nefarie falsum sit, quod ii

religiosi adeo ementiti sunt. *Chr*. Ohe,

bonam rem occoeptas. Nobis senium praeripis

ut elabatur adultera; vide temeritas

quid facit, et anxius livor. *Dan*. Proscindite

inquam, ac seorsum ambos vincite, stringite

loris. *Cri*. Ha ha he callide. *Chr*. Astute.

*Dan*. Quod vobis vertat male aequissimus deus.

*Cri*. Sed porro scientia est adversum senes

sapere iuvenem? *Chr*. Scilicet. *Dan*. Ego ego

qualis qualis sum, facile docuero, quam praepostere

vobis cum auquitate conveniat. *Ioa*. Dii

nos salvos velint.

**QUINTUS ACTUS**

*Daniël, Susanna, Crito, Chrisalus, carnifices, populus, Ioachimus,
Helchias.*

Apage sis, dierum malorum inveterate, huc

spectata est vecordia tua, ut quo iure quaque

iniuria traduceres optime de omnibus meritam?

Vetante domino, innocentem ne occideres.

Quaeso quid habeat mundialis haec machina

ac saeculum prius posteriusque te monstrosius?

Nimirum adposite ad apicem usque quadrat,

quod Hieremias iam antea vaticinatus est, ≤folio=B5≥

emersisse in Babylonem vasta scelera a senibus,

hodie in aedito est, quam sitis portenta pessima.

Ita plerumque soletis invertere conscientias filiarum

Hierusalem, tantisper dum metu ac auctoritate

vestra devictae; loquerentur in rem vestram.

Verum, diis gratia superbis, unam unice licuit

comperire, quae vos, quae vestrum imperium refelleret.

Utut prospectat scelus? Cedo inquam,

quando hic temet impuleris, sub qua arbore

vidisti? *Cri.* Perii miser; utinam eadem mecum

definiat complex. *Dan*. Taces? Quae sint

hic veri vestigia? *Cri.* Indignum reputo te

cui respondeam. *Dan.* Apte quid, quando aliorsum

nequeas evadere.*Cri*. Illa sub cino.

*Dan*. Nihil te etiamnum pudet? At vero alterum

proferte in medium.*Cri*. Ades vicissim tu

orci fastidium. *Chr.* Itane tremulo sene

iuvat abuti? *Dan*. Eho dic sodes, semen

Canaan et non Iuda, species enim excaecavit te,

et concupiscentia subvertit sensus tuos.

Sub qua arbore patrata est iniquitas?

*Chr*. Quasi vero id nesciam? Sub ea nimirum

quam designavit Crito. *Dan*. Obtundis? Designa

manifestius. *Chr*. Omitte me, sub pino.

*Dan*. Proh deum atque hominum fidem? Itane putastis

defore impunitatem? Ecce angelus dei adest,

qui te desecet medium. Comperta est

coniuratio, perdite, ita ut aequum est utribusque carnifices.

*Cri.* Au au obsecro. *Car*. Extremum dixistis,

nihil audimus. *Chr*. Perimus. *Car*. Hoc illud est.

*Susanna*

Tibi gratiae deus sublimes, qui me vindicasti

ab improperio. *Ioa*. Multipliciter.

*Hel*. Redi iam nunc, nostrum decus Susanna, ac

rigidos a nobis metus deterge.

*Carnifices*

Extra castella suis locis plectentur mali

Spectatores boni, nihil est quod exspectetis.

Bene vobis sit cum Susanna; congratulemini

innocentiae. Valete et plaudite.



# Back



***Susannae finis**.* ≤folio=B6≥

