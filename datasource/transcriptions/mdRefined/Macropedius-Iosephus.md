# Front

/

IOSEPHUS

Macropedii,

Fabula sacra,

pietatis et pudicitiae cultoribus perlegenda.

GEORGIUS MACROPEDIUS Iacobo Delfio S. D.

Postliminio fortassis, mi Iacobe, *Iosephum* meam recipere tibi
videberis, quod eam tibi ab anno superiori dicaverim, et nihilominus
hactenus, dum transcribere meditarer, quasi captivam servaverim. Causam
tamen dilationis, ubi me audieris, in perpetuas meas tum domesticas tum
scholasticas occupationes reiicies scio, quibus nimirum ita distineor
distringorque, ut vix interim mihi propriis liceat commodis et
necessitatibus inservire.

Accipe igitur litterarium hoc (tametsi exiguum) ex nostra lucubratione
munusculum, bonique consule. Et si quidem arriserit (id quod ipse velim)
trade incudi in omnium studiosorum utilitatem, si secus, ita
supprimatur, ut mihi nihilominus exemplar denuo recognoscendum
relinquatur. Nescio enim quo pacto (ut omnium in commune animantium
habet natura) fetum quaeque suum mater, quantumvis infeliciter editum,
servatum non extinctum cupiat, nisi quod (ut veteri proverbio dicitur)
suum cuique pulchrum.

Nam et simia catulos suos tametsi deformes nutrit, fovet, et
amplectitur. Ursaque fetum informem (si Plinio credimus) paulatim
lambendo format et figurat, figuratumque, ut teneriter foveat, pectori
propensius apprimit. Haec ioco dicta sint, tu serio fabulam dispice, et
tuo pro iudicio examinatam tractita.

Vale mi Iacobe, meque ut soles ama.

Ex Traiecto,

anno millesimo quingentesimo quadragesimo quarto. 16. Augusti.

PERIOCHE SEU ARGUMENTUM.

Venditus Ioseph Israhelis filius

Duci Parhonis, sacrificoque Potiphar,

Praeficitur omnibus illius negotiis.

Quem intuita pulchrum era concupivit ad stuprum, et

Nefas recusantem retento pallio

Sceleris marito accusat, atque in carcerem

Regis sategit iniici. Sed scite ibi

Vinctis duobus cum explicasset somnia,

Rex somnians vatem iubet producier.

Qui cum aperuisset visa regi insomnia,

Regni omnibus negotiis praefectus est.

Complexus inde Potiphar cum uxorcula,

Duxit pudicam gnatam eorum coniugem.



# Main



## DRAMATIS PERSONAE.

Prologus Stratophilus Thaltibius praeco

milites

≤line=4≥ Potiphar Eupolemus A consiliis

coniuges

≤line=4≥ Aegla Desmophylax Tibicines

Ioseph Hebraeus Hyperetes cum suo Epilogus

collega Apotomo

Agne

ancillae

Catharis Artocopus

vincti

Asenath, filia Oenochous

Phronimus Rex Parho

servi

≤line=4≥ Pistos Sapientes

## PROLOGUS.

Cum *Lazarum* dudum suam vos, quos huic

Theatro adesse gaudeo, auctor fabulae

Vidisset excepisse mente candida,

Pluresque quas prius edidit comoedias,

≤line=5≥ Induxit in animum suum, alteram quoque,

Ipsamque depromptam sacris ex bibliis,

Vobis (modo placeat) exhibere fabulam,

Cui honestum Iosephi vocabulum indidit.

Mirabitur fortasse vestrum quispiam,

≤line=10≥ Quod fabulam rem sacrosanctam dixerim,

Verum sibi is persuasum habebit, omne quod

Tragico artificio comicove scribitur,

Dici poetis fabulam. Quod utique non

Tam historia veri texitur, quod proprium est,

≤line=15≥ Quam imago veri fingitur, quod artis est.

Nam comicus non propria personis solet,

Sed apta tribuere atque verisimilia, ut

Quae pro loco vel tempore potuere agi

Vel dicier. Quapropter is qui contulit

≤line=20≥ Se ad hoc theatron, non putet, cum audiverit

Nomen sub argumento Ioseph crebriter

Citarier, quod scriptor ipse ex ordine et

De integro vitam viri scripturus est,

(Nam id artificio comico non competit)

≤line=25≥ Sed ut aemulatione fratrum venditus,

Aegyptioque mancipatus principi,

Erae suae stuprum recusans carceri

Iniectus est, regisque tandem iussibus

Eductus, et regni omnibus negotiis

≤line=30≥ Praefectus est, solum exhibebit comicῶς,

Aut (nisi siet vox dura) tragicocomicῶς.

Porro inter haec nemo tribuat inscitiae

Foedeve neglegentiae artis comicae,

Quod quae per intervalla longa temporum

≤line=35≥ Digesta sunt, sic exhibet, quasi serie

Quadam sibi sine medio successerint.

Nam maluit (velut et alias) populo rudi

Sacram exhibere historiam ut accidit ordine,

Quam exactius leges tenere comicas.

≤line=40≥ Valete quotquot adestis huic spectaculo, et

Pro comicis meretricularum amoribus

Suscipite Ioseph castitatis vindicem.

Astate taciti, audite, et intuemini.

Heus vos, fere (id quod oportuit dictum prius)

≤line=45≥ Omiseram. Ne quempiam vestrum (obsecrat)

Petulans mulieris impudicae oratio

Vel gestus offendat levis, quod absque iis

Mens casta Iosephi haud queat monstrarier.

Sed (ut ante dixi) suscipite pro amoribus

≤line=50≥ Scortantum Ioseph castitatis vindicem.

**Finis Prologi.**

## ACTUS I. SCAENA I.

Versus iambici.

POTIPHAR, AEGLA.

Multo omnium vita aulica est miserrima,

Subiecta variis casibus et incommodis.

Iam quasi neci sit destinatus, hostibus

Virum obiicit, iam non secus quam si infimus

≤line=55≥ Sit militaris cacula, quolibet eiicit.

Non sinit eum umquam vivere ex sententia,

Neque curam habere liberis neque coniugi.

Quam modo (licet mandata regis urgeant)

Tamen relinquere insalutatam domi

≤line=60≥ Nec debeo, nec audeo, nisi perpeti

Litem, odium, et indignationem mavelim.

Sed eccam eam. Nostram moram redarguet.

AEG. Quid quaeso id est, mi Potiphar, quod post diem

Vix septimum semel videndum te offeras?

≤line=65≥ Adeo invenusta, adeo inamoena, adeo tuis

Indigna thalamis visa sum ut me, Potiphar,

Fastidias? POT. Ego te voluptas mea neque

Despicio neque fastidio, sed regiis

(Ut ipsa scis) negotiis sic implicor,

≤line=70≥ Ut me explicare, licet velim, minime queam.

Quin et modo (quod aegrius multo feres)

Legatione fungar admodum mihi

Molesta, ad Aethiopum tyrannum regium.

Te nolui tamen insalutata pedem (ut

≤line=75≥ Decuit) movere quopiam, ne non modo

Maerore te afficerem, sed et ne te minus

Amare videar hinc profectus clanculum.

AEG. Heu me, quid audio? Profectus denuo

Me derelinques orphanam, maestam, anxiam?

≤line=80≥ Me non amas, quam ita crebro habes ludibrio.

Quam veluti coniugem subinde appellitas,

Hanc veluti non maritus esses neglegis.

Sed obsecro quando haec futura profectio?

POT. Modo inquio, velut itineri accinctum vides.

≤line=85≥ AEG. Subito? Aderisne vespero convivio?

POT. Non adero. AEG. Nec mecum in cubili dormies?

POT. Non dormiam, mandata quod me regia

Mox exigant. AEG. Si sic necesse, quos rogo

Comites habebis itineris? POT. Partem bonam

≤line=90≥ Exercitus. AEG. Ergone futurum, Potiphar,

Bellum times? POT. Quamquam in via discrimen est,

Bellum haud futurum suspicor. AEG. Sed obsecro

Quando rediturum te domum sperabimus?

POT. Post tres dierum hebdomadas huc (si Diis placet)

≤line=95≥ Reducem videbis denuo. AEG. Heu me, quod mihi

Solacium, quae mihi voluptas, quae mihi

Vita miserae, tali marito subiugae?

Vel abes domo, vel distineris regiis

Semper adeo negotiis, ut me tibi

≤line=100≥ Non artius nuptam putem quam euro et noto, aut

Insensibilibus cautibus. Nae rustico

Praestaret inopi, atque generoso nubere. Heu.

POT. Uxor mea, tibi tempera. Per Herculem

Posthac frequentiorem habebis in aedibus,

≤line=105≥ In thalamo, et in convivio. AEG. Fieri potest.

Qui creduam? POT. Extricabo me, quantum queam,

His regiis negotiis. AEG. Ut hactenus.

Sed quid modo usque adeo improbe celeras iter,

Ut ultimo convivio non adsies,

≤line=110≥ Digneris et vix osculo? POT. Qui, uxor, queam

Parhonis imperio (obsecro) resistere?

Vehementer urget, nec moram ullam sustinet.

Hoc temporis tantillum eidem surpui,

Quo dicerem tibi in osculo vale ultimum,

≤line=115≥ Neque te insalutata, Aegla mea, recederem.

AEG. Facis probe. At quis interim curam rei

Nostrae familiaris geret? Non nostrae id est

Vir teneritudinis nec experientiae.

POT. Novi id equidem. Ergo Hebraeus hic, cui et hactenus

≤line=120≥ Domus, familiae, et omnium rerum mearum

Ubique dispensationem credidi,

Prudenter haec dum absum gubernaturus est.

AEG. Satis is quidem prudens probusque et integer,

At quam videre te tamen malim domi,

≤line=125≥ Mi Potiphar, quam servulum hunc empticium.

POT. Nunc obsequendum tempori. Vocetur huc

Ioseph Hebraeus, ut secundo illi omnium

Curam audiente te mea uxor creduam.

AEG. Adesto Ioseph, ut marito obtemperet.

≤line=130≥ Adesto. ------------

## ACTUS I. SCAENA II.

Iambici trimetri.

IOSEPH, POTIPHAR, AEGLA.

------------ Salve. Adest Ioseph Potiphar.

Quod exsequendum praecipe. POT. Sta paululum. IO. Hem.

POT. Scis tu quidem quod te admodum puerum emerim,

Nec te secus quam filium enutriverim.

IO. Scio id equidem, nec si sies pater meus,

≤line=135≥ Plus diligas. POT. Deinde cum te industrium

Deoque amicum cernerem, simul omnibus

Domus meae negotiis, cunctis bonis,

Servis et ancillis meis praefeci. IO. Ita.

Ut nil siet domi tuae, quod (ut arbitror)

≤line=140≥ Quonam statu positum sit ipsus noveris,

Tanto licet beneficio indignus siem.

POT. Nunc igitur audi denuo. Quod ampliter

Per te mihi Deus tuus benedixerat,

Super universa quae tibi mandaveram,

≤line=145≥ Te denuo constituo coram coniuge,

Quam susque deque haec iussa ferre praescio.

Ut ipsa ab omnibus expedita negotiis,

Vivat sibi ex sententia. Tu praeses es

Servis et ancillis meis in omnibus.

≤line=150≥ Aurum meum, argentum meum, vestes meas,

Agros meos, pecudes meas, reditus meos,

In universum industriae, prudentiae, et

Fidei tuae committo. Talem te exhibe,

Qualem te hactenus deprehendi in omnibus.

≤line=155≥ Nemo movebit absque te manum aut pedem

In aedibus meis sine tuo arbitrio,

Hanc praeter unam coniugem, quam nullius

Obnoxiam iugo volo agere cum suis

Pedissequis vitam omnium liberrimam.

≤line=160≥ Et quicquid illius ad voluptatem attinet,

Et quicquid ad solacium, volo largiter

Et ultro suppeditarier. Sed ceteris

(Repetam ut eadem) tu prome, conde, pro tua

Prudentia. IO. Qualem hactenus me expertus es,

≤line=165≥ Ere Potiphar, talem futurum credito.

Confido namque Dei mei per gratiam,

Quod neque ab avitis moribus defecero,

Neque in tuo humili servulo ingenium malum et

Servile in aliquo senties vel audies.

≤line=170≥ Quin coniugi tuae pudicae et erae meae

Non modo meis pro viribus cuncta offeram,

Quae postulet, verum etiam in omnibus obsequar.

Sed obsecro, mi Potiphar, quid haec mihi

Tam serio rursum iubes? Num quippiam

≤line=175≥ Tibi de mea infidelitate suboluit?

POT. Nihil, sed ego mox regio iussu volens

Nolens ad Aethiopas profecturus, tibi

Mea vetera volui iussa coram coniuge

Renovarier, quo animo pusillo non siet,

≤line=180≥ Cum absente me te omnem sciat provinciam

Obiturum, et animi cura ab omni liberam

Se et expeditam sentiat. AEG. Tantum viro et

Mihi probata in hunc diem est tua probitas,

Amice Ioseph, ut fides tua neutiquam

≤line=185≥ Nec mihi nec huic suspecta sit. Gaudeo quoque,

Quod in aedibus te nacta sim, qui non secus

Quam vir meus, si absens sit ita domestica

Obeas gerasque negotia, ut per te in virum

Subinde contemplationem dirigam.

≤line=190≥ IO. Ago gratias utrique vestrum maximas,

Deus meus vobis refundat centuplum.

POT. Rumpenda tandem omnis mora est. Puer intro abi,

Et sacculum pecuniae tibi traditum

Ex regio fisco adfer ad me celeriter

≤line=195≥ In regium palatium. IO. Facesso, ere.

POT. Iam iam vale, mea turturilla, iam vale.

AEG. Vale, marite corculum meum, vale,

Vale, novissimum vale. POT. Quid nunc? AEG. Mihi

Tu lacrimarum sponsus es. POT. Ne lacrima.

≤line=200≥ In plenilunio revertar proximo.

Tantisper omni quo voles solacio

Perfruere. Castra accedo. AEG. Vade. POT. Vale. AEG. Vale.

An non ego misera, huic viro quae nupta sum? An

Iuste arguat, si me infidelem sentiat?

≤line=205≥ Valeat pudor si occasionem nacta sim.

Adest Ioseph. Sequere erum, vix castra adhuc

Ingressus est. IO. Sequor ocius. AEG. Morabor hic

Dum redieris. O si mihi huius perfrui

Complexibus contingat, et mea vulnera

≤line=210≥ Obducta remedio sient. Ad hoc mihi

Est actitanda artis meae peritia

Bellariis, blanditiis, singultibus,

Iocis, dolis, omnisque generis fraudibus.

Sed eccum adest sub sole formosissimus.

≤line=215≥ Qui cor meum iaculis amoris vulnerat.

## ACTUS I. SCAENA III.

\< Trimetri, ut ubique\>.

IOSEPH, AEGLA.

Mirum quod Aegla absentiam viri sui

Tam aegre ferat, tot lacrimisque lugeat,

Cum (signa si quid roborent famae fidem)

Non admodum ipsum diligat. Nec me tamen

≤line=220≥ Decet de eris indigna suspicarier.

Me adhuc moratur pro aedibus uti dixerat.

AEG. Ut video, Ioseph, castra noster Potiphar

Nondum introierat, cum dares pecuniam,

Quod sine mora huc reversus es. IO. Vix era quidem

≤line=225≥ Ingressus erat, ipse quoque te morarier

Sciens foris, nihil moratus advolo.

AEG. Qui sese habet negotium? Sic regium

Urgebat imperium, ut mihi non licuerit

Iam vesperi convescier ? IO. Nescio equidem.

≤line=230≥ Verumtamen vidi obiter in castris simul

Stratos equos, currus paratos bellicos,

Et militum validam manum accinctam itineri.

AEG. Ut misera ad infelicitatem nata sum,

Quae in his malis (nisi fraeta praesidio tuo

≤line=235≥ Subsisterem) dolore contabescerem.

Nam ex omnibus quos alo domi, prorsus nihil

Solacii mihi provenit. Conservi enim aut

Stupidissimi, aut proterviunt, tumidi quoque

Liberti et ingrati, tum inertes et rudes

≤line=240≥ Ancillulae. Ast in filia oblectare me

Possem quidem, nisi moribus maturior

Patri foret simillima. Ut dicam semel,

Iam me opprimet simul omnis infelicitas,

Nisi tu tuo me fulcias solacio.

≤line=245≥ In te meae sunt spes opesque repositae,

Ex te meae pendet salutis ancora.

Mi care Ioseph, et domus columen meae,

Non amodo te namque ut olim servulum,

Viri sed absentis loco cultura sum.

≤line=250≥ IO. Mihi tribuis, era, plus quam merebor, ceterum

Quicquid mea prudentia aut industria

Tuo domina pro commodo aut solacio

Fieri queat, praestare tibi non differam.

Tuus era sum, mihi (ut decebit) praecipe.

≤line=255≥ AEG. Quam gaudeam, mi Hebraee, quod tam benevolum

Te sentio, non consequi verbis queam.

Te quaeso adesse ne graveris vespero,

Quod coniugi paraveram, convivio.

Ne sine viri solacio commisceam

≤line=260≥ Dapes meas (pro dolor) amaris lacrimis.

IO. Animaequior sis, domina, ne sic lacrimes.

Venturus sum. AEG. Post horulam venturus es.

Ut interim, velut hactenus consueveris,

Servos rudes, servasque, nostram et filiam

≤line=265≥ (Quod iusserit tibi Potiphar) colere doceas

Nostros Deos, et reliqua mundi numina,

Hos (aura quod serena sit) foras tibi

Produxero. IO. Sic expedit. Producito.

Quis callidae huius feminae mentem queat

≤line=270≥ Scrutarier? Se prodet ultro veritas.

Non absque causa familiam mittet foras.

## ACTUS I. SCAENA IV.

SERVI duo, ANCILLAE duae, ASENATH, IOSEPH.

Nos vult Ioseph domina adire te foras.

IO. Adeste, fratres et sorores optimi.

Meministis omnia lectionis ultimae?

≤line=275≥ PI. Nonnulla sat, nonnulla non sat novimus,

Utpote rudes, et hactenus simul athei.

IO. Dic, Piste, primum cuius ipse memineris.

PI. Quod unus est verus Deus qui condidit

Caelum solumque et cuncta in his manentia.

≤line=280≥ IO. Recte quidem. Dic, Phronime, tu quid memineris.

PHR. Nil esse Anubin, nil Serapin et Isida,

Nisi vana quaedam numina, aut mage nomina.

IO. Nil rectius. Dic, Agna mea, quid memineris.

AG. Quod sit Deus pater omnium, quod filius

≤line=285≥ Per quem omnia, et quod spiritus, in quo omnia.

IO. At cum sit unus, qui Deos tres nuncupas?

AG. Nescio equidem. IO. Capisne tu, mea Catharis?

CAT. Nec ego quidem capio. IO. Domina mea Asenath,

Tu dicito si intelligas. AS. Qui intelligam

≤line=290≥ Praeceptor hoc incomprehensibile homini?

Dicam tamen quantum fide complexa sum.

Unam Dei esse hypostasin sub his tribus

Contemplo personis, veneror, et obsecro.

IO. Divina virgo, non tibi humana ratio

≤line=295≥ Haec suggerit, sed spiritus patris omnium.

Tu dic, mea Catharis, quod ipsa memineris.

CAT. Quod cum Deus sit spiritus, non carne eum

Sed mente pura maxime venerabimur.

IO. Pulcherrime. Istas gnomicas sententias

≤line=300≥ Tractate mente sedula, atque in lumen hoc

Incomprehensum mentis oculos figite.

Sequentibus diebus alia edisseram.

Valete fratres et sorores, nam mihi

Ad cenam eundum Heroidis. GR. Frater vale.

≤line=305≥ Caeli Deo laudes canamus supplices.

**CHORUS.**

Per familiam praesentem.

Turbidi plastes Deus unus orbis

Condidit lucem tenebris fugatis,

Has volens noctem vocitari, et illam

Esse diurnam.

≤line=310≥ Inter effusas simul orbis undas

Condidit caelum, ut στερέωμα firmum

Sive discrimen sine mixtione

Esset utrisque.

Colligens undas locum in unum ab imo

≤line=315≥ Aridam iussit superare, ut herbas

Germinet fructusque homini creando, et

Omni animanti.

Solis et lunae rutilas lucernas

Fecit, ut Phoebus niteat diei,

≤line=320≥ Atque cum stellis vaga luna nocti

Luceat atrae.

Duxit ex lymphis volucres, et omne

Quicquid in ponto vegetatur, et quod

Reptat aut serpit, benedixit atque

≤line=325≥ Crescere iussit.

Duxit e terra pecudes, ferasque

Bestias multae variaeque formae.

Iussit et fetu decorare terram

Multiplicato.

≤line=330≥ Finxit e limo rubicundo Adamum,

Praeditum mente et ratione fultum,

Quo Dei formae similis praeesset

Omnibus unus.

Gratias ergo meritas agamus

≤line=335≥ Omnium plastae, qui ut ametur, ultro

Propter humani generis salutem

Cuncta creavit.

*Repetitio ad singulos quaternarios*:

Propter humani generis salutem

Cuncta creavit.

## ACTUS II. SCAENA I.

Trimetri.

IOSEPH solus.

≤line=340≥ Deus Abraham, Deus Isaac, Deus Israhel,

Quid implicas me miserum in has angustias,

Ut aut stupro te deseram, aut si restitem,

Vitae meae discrimini haud me subtraham?

Nullus fuit dies ab hora transitus

≤line=345≥ Eri mei, quo non stuprandam se obtulit,

Intus, forisque, in thalamo et in convivio,

Usque adeo sollicitat fragilitatem meam,

Ut nesciam an consentiam an dissentiam.

Nec Phaedra enim (si fabulis quid tribuimus)

≤line=350≥ Tantum molesta suo quidem Hippolyto fuit,

Quam haec me suis gemitibus et blanditiis

Ad impudicitiam illicit. His hactenus

Certavit armis, mox dolis, argutiis,

Technisque, tandem (ut auguror) mortis minis

≤line=355≥ Armabitur. Praestat tamen, domine Deus,

Mihi quidlibet potius pati, quam ut per nefas

Abs te recedam perfidus. Da ergo mihi

Constantiam, prudentiam, et tolerantiam,

Quibus igneis iaculis queam resistere.

≤line=360≥ Crepit ostium, loquitur suis ancillulis

Ferocius, quod aestuet libidine.

Accedo Desmophylaca amicum hunc unicum, in

Cuius sinum cordis mei tuto abdita

Effundere soleo. Ut aliquantulum suo

≤line=365≥ Sermone me hoc angore pressum sublevet.

Cui tamen erile nefas, nefas est prodere.

## ACTUS II. SCAENA II.

AEGLA, PHRONIMUS.

Tu, Phronime, vade et quo abierit Pistus vide.

Illum si Ioseph miserit, recte quidem,

At si suo arbitratu abierit, adsit huc,

≤line=370≥ Ne forte erus minus paratos opprimat.

PHR. Erus hoc die venturus est? AEG. Ita suspicor.

Cras namque plenilunium est, quo se quidem

Reducem futurum dixerat. PHR. Sic fecero.

AEG. Heus tu. PHR. Quid est? AEG. Si servum Hebraeum videris,

≤line=375≥ Eius opus esse dic mihi praesentia.

PHR. Sic dixero. AEG. Is mihi callidior est quam velim.

PHR. Putet me abisse era, sed morabor hunc latens

Post angulum, ut cum ancillulis quid tractitet

Exaudiam. Si namque nil mali struat

≤line=380≥ Cum illis doli, mala verba dabit et verbera.

## ACTUS II. SCAENA III.

AEGLA, CATHARIS, AGNE, PHRONIMUS.

Ut imperaveram satagite, cubiculum

Sit apparatum munditer, stratum dein

Sit eri cubile molliter, quem ad vesperem

Curis gravem domi futurum existimo.

≤line=385≥ Videte ne pulvisculus quidem locum

Coinquinet, stratumve ruga contrahat.

Est namque mundities decus domesticum

Et coniugum solacium. CAT. Parebimus,

Parabimusque domina quicquid praecipis.

≤line=390≥ Nil aliud est quod perfici petis? AEG. ’Iubes’

Dicendum erat. Quantum mihi negotii

Rudes puellae dum docentur exhibent.

CAT. Ignosce quaeso, ceterum cavebitur.

Nil aliud est quod perfici, domina, iubes?

≤line=395≥ AEG. Volo deinde cubile nostrum aspergier

Verbena, abrotanio, amaraco, atque pluribus

Herbis suave olentibus, Veneris sacrae

Olim dicatis ludicris. CAT. Facessimus.

AEG. Quid stas iners ut stupida et excors statua? Nil

≤line=400≥ Mihi iussa respondebis? AG. Obsequar libens,

Mea domina, et quod iusseris factum puta.

AEG. Pudet et piget vos usque verberibus meis

Instituere. AG. Dabimus operam sollertius

Parere dicto et nutibus domina tuis.

≤line=405≥ AEG. Curate, ut obducantur omnes parietes

Aegyptiis tapetibus, nihilque sit

Quod non ubique splendeat. AG. Curabimus,

Mea domina, et hoc et quicquid aliud iusseris.

AEG. Tandemne dediscetis hos mores rudes,

≤line=410≥ Accommodatae heroicis, erilibus,

Et liberalibus? AG. Remitte quaesumus.

Posthac era huius tum diei tum loci

Meminerimus. AEG. Huius levate byssinae

Syrma tunicae, atque ex fibula suspendite.

≤line=415≥ Cavete limbum ne plicetis rustice,

Verum decenter atque molliuscule.

CAT. Decenter exsequemur. Agne a dexteris,

Ego a sinistris hoc modo libravero.

AEG. Cavete spinther ne abstrahatis aureum.

≤line=420≥ CAT. Bono animo es, era, nam laesimus nil omnium,

Sed compte et apte (ut volueras) composuimus.

AEG. Nunc ite vos intro, atque cuncta ex ordine

Curate quae mandaveram, nisi vesperi

Prorsus velitis ulmeae spectarier.

≤line=425≥ Ego paululum hic spatiabor animi gratia.

AG. Imus, domina. Quae nisi sit animo barbaro ac

Stupido, ferat mulieris huius extimam

Superbiam, proterviam, insolentiam?

AEG. Quid mussitas? AG. Nihil, era. AEG. Vae capiti tuo.

≤line=430≥ Ite ocius, nisi dignitatis me meae

Velitis obliviscier. CAT. Cedendum erit

Vesaniae. AG. Proh servitus miserrima.

CAT. Tace, nisi interire vis nos pessime.

AG. At in his malis durare, non tolerabile.

≤line=435≥ CAT. At ferre inevitabile, est consultius.

AG. Ex aequo in omnes saevit instar tigridis.

Solus Ioseph oeconomus immunis est,

Quem (nisi ego fallor) ipsa foede deperit.

CAT. Similia vero sunt quidem quae disseris,

≤line=440≥ Quia limi ocelli, blanda verba, et cultus hic

Iuveni exhibendus, flammam amoris indicant.

Nam haec tota in hoc fit corporis compositio,

Ut castum Hebraei corculum sibi glutinet.

AG. Ita est profecto. Nam virum aversata in hunc

≤line=445≥ Coniecit oculos. At pudicus in stuprum

Nullatenus consentiet. CAT. Consentiat?

Saxum prius mollesceret, quam hic in stuprum

Consentiat. Sed eamus intro, ne mala

Post verba denuo sequantur verbera.

≤line=450≥ AG. Recte mones. Respectat huc. Quid Phronimus hic

Post angulum? PHR. Tum verba erae tum verbera hic

Observo tacitus et libidinem exsecror.

CAT. Cuiusnam? PHR. Erae. Silete, praestat ingredi.

Carcer sonat, ego abibo quo mihi iusserat.

## ACTUS II. SCAENA IV.

IOSEPH, DESMOPHYLAX, AEGLA.

≤line=455≥ Foris tibi Desmophylax loqui volebam, at est

Prae foribus era, quae postulat nostram scio

Praesentiam, alia tempora his captanda sunt.

DES. Tuus ego sum, atque eventu in omni tuus ero.

Dominus Deus patris tui det in omnibus

≤line=460≥ Angoris aerumnis tibi patientiam.

IO. Amen. Vale. Novus mihi conflictus hic.

Non absque causa cultus hic assumptus est

Venustior. Salve, mea domina. AEG. Salvus es

Cordi meo, dilecte Ioseph. Quin magis

≤line=465≥ Vocas me amicam (ut opto) quam dominam tuam?

IO. Quia te meam cognosco eram, non coniugem.

AEG. At ego te, Ioseph, coniugem non servulum

Desidero; formose Ioseph, annue.

IO. Quod, era, nec utile nec honestum nec pium

≤line=470≥ Sit utrique, persuadere nobis desine.

AEG. Qui non pium vita et salus mea unica?

Cum (si me ames) diro et cruento vulneri

Cordis mei medebere, et mihi miserae et

Iuvenculae vitam suavem protrahes,

≤line=475≥ Ne dixero, a laqueo necis servaveris.

IO. Non aestimemus id pium, domina mea,

Quo offenditur Deus optimus ter maximus,

Paterque clementissimus, qui vitam et hanc

Animam dedit nostro imbecillo corpori,

≤line=480≥ Huiusque mundi cuncta nostris usibus.

Deus profecto plus quam homo colendus et

Venerandus est. AEG. Venerandus est. At si tibi

Sedet animo cultus, honor, et timor Dei,

Quin’ prorsus omni ope destitutam me adiuvas?

≤line=485≥ Quin’ me labantem sustines? Quin’ erigis

Solacio? Quin (ut doces pueros meos)

Alterius alter calamitatem sustines?

An non tibi mandat Deus de proximo?

An id inhonestum iudicas, per quod Deo

≤line=490≥ Tot opera honesta, care Ioseph, perpetres?

IO. Quantum libet nostra opera faciem honesti habent,

Si foeditatem adnexam habent, inhonesta sunt.

Si per meam te turpitudinem velim

Servare turpitudini, quid obsecro,

≤line=495≥ Domina, foret scelestius? Satius foret

Utrumque mortem oppetere honestam, quam alterum

Ansam alteri porrigere turpitudinis,

Et minus honeste vivere. AEG. Esto. At dic mihi,

Quod dedecus tantum siet si suaviter

≤line=500≥ Mecum interim fruare consuetudine?

An non Deus naturae amores indidit?

An cuncta non animantia hac lege coeunt,

Pulchramque servant usque consuetudinem?

An non id aequum et id bonum, quod copulat

≤line=505≥ Amicitiam in hominibus, et fovet omnia?

IO. In hominibus certis quibusdam legibus

Deus hos amores optime compescuit.

Quo a pecudibus nostrum genus secerneret.

Nam ab initio dedit homini iam condito

≤line=510≥ Uxorem amicam, et ex eadem liberos

Suscipere voluit, posteris quoque simili

Ratione agendum censuit. Nulla est mihi

Coniugii honesta tecum era mea dignitas,

Nulla igitur esto illiciti amoris foeditas.

≤line=515≥ AEG. En tibi fidem conubii, cape anulum

Hunc, nostri amoris symbolum. Quid anime mi

Morare nunc? Cape symbolum. IO. Non cepero.

Erus universa quae domi aut foris

Longe atque late possidet praesente te

≤line=520≥ Mihi tradidit, te praeter unam, quam sibi

Castam et fidelem expostulat. Quomodo igitur

Ingratus illi et infidelis maxime,

Mihi ipsius te vindicabo coniugem?

AEG. Quin ille me potissimum tibi tradidit.

≤line=525≥ Et quicquid ad animi mei solacium,

Et ad voluptatem meam conduceret,

Per te mihi curavit exhiberier.

IO. Exquire, domina, cuncta quae ad solacium

Et quae ad voluptatem attinent: non dixeris

≤line=530≥ Quod mox tibi non administrem largiter.

Si aurum vorare cupieris, aurum (ut ferunt)

Tibi vorandum porrigam. Si canere vis

Me, cecinero. Saltare vis, saltavero.

Verum ad cubile neutiquam me illexeris.

≤line=535≥ AEG. Te praeter omnis dulcor iste amaror est,

Mellite Ioseph. Tu unus es mihi affatim

Solacii dulcedinisque satietas.

Eia ergo melculum meum, fruere meis

Complexibus. Cum uberibus atque amoribus

≤line=540≥ Mecum tibi omnia mea sint communia.

Ego te viro meo usque commendavero.

Ego te familiarem Parhoni effecero.

Ego servituti qua premeris exemero.

Per me bonis quam plurimis ditaberis.

≤line=545≥ Per me laboribus omnibus levaberis.

Per meque ad altiora promoveberis.

Audis precantem, audis gementem, coniice

Quantis amoris facibus hoc cor aestuat.

IO. Quid cuncta quae promittis era mihi proderunt,

≤line=550≥ Si unam auferas mihi meam innocentiam,

Fidem, et Dei mei perennem gratiam?

Utilia nulla sunt, nisi eadem honesta sint.

AEG. Me obtundis his Dei tui sermonibus,

His tetricis philosophicisque argutiis.

≤line=555≥ Iam loquere verbum amoris et solacii.

IO. Ab iis era mea quae locutus sum, nihil

Diversum (ita Deus adiuvet me) exaudies.

Numquam in stuprum nefarium consentiam.

AEG. Ah dure Ioseph, Caucasoque durior,

≤line=560≥ Cuius cor haud emolliunt ullae preces.

Ah saeve Ioseph, Atreoque saevior,

Qui cor meum hoc verbo unico sic lancinas.

Nil te movent hae lacrimae? Nil hae preces?

Nil gemitus et suspiria haec? Nil ipsa mors?

≤line=565≥ Proh dolor in ingratum tot hactenus mihi

Et tam ampla collocata fore beneficia.

Vale ut meres, ingrate Ioseph. Hora erit

Cum te velis mihi misertum. Proh dolor.

## ACTUS II. SCAENA V.

IOSEPH solus.

Mihi feminae huius quamquam inanes lacrimae ,

≤line=570≥ Lacrimas quoque excutiunt. Profecto si quidem era

Multa mihi contulit beneficia, quem uti

Proprium educavit filium, sed non (velut

Modo improperat) ingrato et improbo viro.

Tu testis es, Deus Israhel, quod si queam

≤line=575≥ Omnes mei artus corporis convertere in

Manus pedesque, et omnem erae substantiam

Laboribus meis in aurum vertere,

Non refugerem. Sed quod tuis scio legibus

Contrarium, nec audeo nec fecero.

≤line=580≥ Hinc scio tamen mihi imminere periculum.

At quidlibet satius pati, quam per stuprum

Foedarier, tui quoque obliviscier.

Dee Sabaoth, da vincere et da perpeti.

Quid hoc? ------------

## ACTUS II. SCAENA VI.

SERVI duo, ANCILLAE duae, IOSEPH, ASENATH.

------------ Ioseph, denuo eiicimur foras.

≤line=585≥ IO. Quae causa fratres et sorores inquite.

PI. Quod sola agat habet ipsa certo in aedibus.

Nos interim vult erudirier foris.

Dein ipsa, quamquam turbida est, nobis sinit

Ad horulam spatiarier. IO. Recte facit.

≤line=590≥ Materque familiae haud valet semper animo

Parere tranquillo, potissimum ubi domum

Coniux reliquerit. PHR. Hunc sibi (quod suspicor

Ob beluata tapetia atque stromata

Quae protulit) putat adventurum vesperi.

≤line=595≥ IO. Faxit Deus. Vos interim mihi dicite,

Quid quisque vestrum hesterna ab hora meminerit,

Dic, Asenath domina mea, quid memineris,

Quid quisque curet maxime, ubi iam credidit,

Dei parare cultui. AS. Mentem humilem, ob hoc

≤line=600≥ Quod pulsus est caelo Satan superbia.

IO. Nil dicier valet aequius, mea Asenath.

Nihil Deo est acceptius modestia.

Dic, Catharis, ecquid memineris. CAT. Deo meo

Vitam parabo sobriam, quoniam gula ex

≤line=605≥ Paradiso Adamum propulit. IO. Recte quidem.

Ad multa nos incommoda simul expulit.

Quid, Agna, tu? AG. Mentem Deo castam paro,

Luxuria quod diluvio aquae mundum obruit.

IO. Evertit et Zodomam et Gomorrham funditus.

≤line=610≥ Quid, Phronime, tu? PHR. Mentem parandam candidam,

Quod invidens fratri Cain maledictus est.

IO. Iram pepererat livor in fratris necem.

Tu, Piste. PI. Frugalem paro mentem omnibus

Mundi huius opibus expeditam et liberam,

≤line=615≥ Quod nil scelestius, quam amare pecuniam.

IO. Hinc namque bella, neces, doli, periuria.

Studeamus his ornarier virtutibus

Et moribus mei amiculi, quis maxime

Deum colendum diximus. Mentemque quoque

≤line=620≥ Tranquillam in his malis paremus onmibus,

Quis servitus obnoxia est. Adversa enim

Veris Dei cultoribus speranda sunt,

Quo ipse memorem quod nemo vestrum protulit.

Valete, et ut placuit erae spatiamini. FAM. Hem.

≤line=625≥ IO. Deus meus, quid fecero? Si intravero,

Certamina nova mihi imminent, hoc maxime,

Meas quod ipsa lacrimas notaverit.

Si non eam, calumniam meditabitur,

Quod erilibus in negotiis sim neglegens,

≤line=630≥ Omnemque sibi curam rei domesticae (id

Quod erus vetabat adfuturus vesperi)

Reliquerim. Satius tamen rem debitam

Curare, quidvis ingruerit, et ingredi.

## ACTUS II. SCAENA VII.

IOSEPH, AEGLA.

Salve, era. AEG. Mi Ioseph, salvus es. Tua opus mihi

≤line=635≥ Prudentia, quod adfuturum vesperi

Virum putem, at quia in familia nostra eras

Et filia erudienda et occupatus et

Sollicitus, hactenus vocare distuli.

Nunc age, mi Ioseph, unicum solacium,

≤line=640≥ Meaque voluptas unica, quia nullus est

In aedibus Venerei amoris conscius,

Longe omnibus simul remotis arbitris,

Mecum cuba. IO. Haud cubuero. AEG. Porro necesse erit.

Alioqui enim te inferre mihi vim clamito.

≤line=645≥ IO. Ah. Haec gratia est? Haec flamma amoris? Quae haud modo

In iram et odium, at in furorem vertitur?

AEG. Iocor, mi amicule, nullus est in aedibus

Amoris et Cupidinis nostri arbiter,

Fruamur (age ne differas) complexibus.

≤line=650≥ Non ferreum te aut frigidum olim comperi.

Cape symbolum, primis fruamur nuptiis.

En cubiculum ornavi tibi tapetibus

Et institis nostratium pulcherrimis,

Stravi cubile et mirrho et aloe et cinnamo,

≤line=655≥ Pueri foris, vir longe abest, nec hoc die

(Tametsi id evulgaveram) rediturus est.

Veni, fruamur osculis, uberibus et

Hic usque mane amoribus. Quid haesitas?

IO. Non haesito, era, non haesito. Quae dudum erat

≤line=660≥ Est mens mihi eadem, et eadem erit constantia,

Et tu (quod aiunt) cantilenam eandem adhuc

Mihi occinis. Dicam semel, non fecero

Quod suggeris. Nec operibus consentiam

Nefariis. Stulto labori parcito.

≤line=665≥ Sine mihi meam obsecro castitatem era integram.

AEG. Sine mihi tuis his lacrimis mederier.

Tolle simulationem et omnem scrupulum,

Quod nascitur mihi et marito nascitur.

Huc huc ades. IO. Ne traxeris! AEG. Eia eia, ades.

≤line=670≥ Ut simulat hic. IO. Non te pudet, era? AEG. Eia eia ades.

Ad gaudium trahendus es? IO. Quid patior heu,

Domine Deus? Praestat mihi fugere turpiter,

Quam hic excitare tragoediam. Tene, improba, hoc

Tibi pallium, quo salva sit mihi castitas.

≤line=675≥ AEG. Vestram fidem domus meae vernaculi,

Adeste! Proh. Vim patior a viro improbo.

## ACTUS II. SCAENA VIII.

FAMILIA, IOSEPH, AEGLA.

Quid fugis, Ioseph, quidve turbae in aedibus?

IO. Novit Deus meus arbiter. PI. Quid era tibi?

Quid tremula membra? Oculi attoniti? quid in

≤line=680≥ Vultu color dubius? Quid hanc vestem tenes?

Disiecta quid tibi taeniae et redimicula?

Quin’ loqueris era? Quin’ indicas quid obsiet?

AEG. Me miseram, ut est turbata mens, et omnia

Simul mei artua corporis quassata sunt.

≤line=685≥ Indigna gnata, indigna pueri passa sum.

Recutitus ille, pestis illa domus meae

Stuprum mihi, cum nemo adesset, obtulit,

Vim intulit, et oppressisset utique vi, nisi

Luctamine et clamoribus (mihi chlamyde

≤line=690≥ Servata) abegissem foras. Ego me sinam

Mancipio ab hoc vilissimo iam haberier

Ludibrio? O utinam redisset Potiphar,

Qui eradat hanc luem ab aedibus nostris, prius

Quam omnem familiam et filiam corruperit.

≤line=695≥ PHR. Vehemens quidem erat impulsus ille libidinis,

Sit venia era adolescentiae. Nos certe eum

Non nisi pudicum et integrum deprendimus.

AEG. Sit venia ei, qui non modo hoc die, sed et

Saepenumero temerare nos aggressus est?

≤line=700≥ PI. Correptus emendabitur, ne quaeso ero

Rem deferas. AG. Remitte, quaeso. CAT. Remitte, era.

AS. Si quid meae preces valent, mater mea,

Condona Ioseph noxiam hanc. AEG. Non audio.

Recutitus hic vitium mihi puer offerat?

≤line=705≥ Huc gnata ades, servae adeste, quo viro

Mundum paremus cubiculum. Tractate vos

Quae vestra sunt non segniter negotia.

PI. Agemus era quodcumque Ioseph iusserit.

Quis omnia haec constructa per calumniam

≤line=710≥ A femina nequissima non videat? Ast

Adest Ioseph tristior, loquatur is.

## ACTUS II. SCAENA IX.

IOSEPH, PISTUS, PHRONIMUS.

Salvete, fratres. PI. Salve, Ioseph. Quam tuam

Vicem dolemus, non queamus proloqui.

Intus eram et in cute novimus, satis quoque

≤line=715≥ Iam olim probavimus tuam innocentiam,

Nec suspicamur aliquid in te criminis.

Tamen veremur ne malum tibi ingruat.

IO. Novit Deus quid fecerim. PI. Scimus quidem

Te innoxium, tamen veremur, ne (si era

≤line=720≥ Commenta stupri deferat) plus satis erus

Verbis querentis credulus, te puniat.

IO. Nos aequa oportet mente cuncta perpeti,

Nobis Deus quae per malignos ingerit.

Oportet ad purum excoqui auri scoriam, ad haec,

≤line=725≥ Vasa figuli in fornacibus probarier,

Hominesque iustos in malis prementibus,

Meministis ut vobis subinde haec dixerim.

PHR. Dixisti, Ioseph, et meminimus. Ceterum

Non possumus tibi non timere, nec tibi

≤line=730≥ Non condolere ex animo, et o utinam modo

Liceret in aliquo tibi opitularier.

Quid si quod olim audivimus, quod vidimus,

Quod ipsa nobis obtulit, praesente ero

Cum iureiurando astruamus , quo minus

≤line=735≥ Habeat fidem suae venereae coniugi?

IO. Nolite pro me in erilem (amabo) infamiam

Aliquid, licet verissimum, praetendere.

Prudens fidelis et probus servus studet

Erile dedecus abdere, et non prodere.

≤line=740≥ Praestat mori, quam erae notam aliquam inurere.

Non nostri enim sumus, at eriles mancupi.

Tandem silendum, ne qua de vobis mali

Suspicio fiat mutuo ex colloquio erae.

Vos introite, et atrio curate ne

≤line=745≥ Ornatus absit debitus. PHR. Curabimus.

IO. At gnaviter. Vos solus ego iam subsequar.

Domine Deus patris mei Israhel, Deus

Qui me eruisti de manu fratrum meorum

Et enutristi in hunc diem, longe a meo

≤line=750≥ Patre separatum, interque gentes barbaras,

Iam cor meum pavore mortis palpitans

Omni fere solacio destituitur,

Quasi me ex amicorum catalogo eraseris,

Cum nil tamen contra tuas leges volens

≤line=755≥ Admiserim. Verumtamen solatur hoc

Pectus meum, quod mente tota, mi Deus,

Animoque fidentem tibi non deseres.

Ingrediar, et videbo quid conservi agant.

**CHORUS per Familiam.**

Versu Trochaico.

Omnium qui conditorem

≤line=760≥ Per fidem complexus est,

Ornet illi mentem honestam,

Candidis virtutibus.

Qui studet Deo placere

Cor paret modestia,

≤line=765≥ Lucifer quod est Olympo

Pulsus ob superbiam.

Sobriam paretque mentem

Absque crapula Deo,

Quod gula ex paradiso Adamum

≤line=770≥ Protoplastum eiecerit.

Sordis expers mens paretur

Castitate praedita,

Foeda quod libido mersit

Cum Gomorrha Zodomam.

≤line=775≥ Candidum et livoris expers

Cor sit erga proximum,

Invido in fratrem Caini

Quod Deus maledixerit.

Liberet cor usque rerum

≤line=780≥ Omni ab appetentia,

Quod nihil mage exsecrandum

Ac amor pecuniae.

Toleret aequa mente dura

Iussa, verba, verbera,

≤line=785≥ Quod Deo nil omnium sit

Gratius patientia.

His suam mentem studeto

Imbui virtutibus,

Quisquis ipsam conditori

≤line=790≥ Praeparat cenaculum.

## ACTUS III. SCAENA I.

Trimetri.

AEGLA, STRATOPHILUS.

Omnis mihi mora longa, nec queam in aedibus

Persistere, nisi viro reverso me ulta sim.

Sed eccum adest miles Stratophilus, qui mihi

Quicquid viri est referet probe. STR. Salve, era. Quod et

≤line=795≥ Faustum sit et iucundum, adest maritus Potiphar.

Sequetur e vestigio. Te sibi cupit

Comptam atque laetam occurrere, ut qui maxima

Cum gloria (caesis per agros barbaris,

Latrunculisque per viam insidiantibus)

≤line=800≥ Legatione functus est, regi quoque

Parhoni honore debito susceptus est.

AEG. O mi Stratophile, nec marito gratiam

Nec gaudium queo exhibere, tantus est

Aestus, dolor, pudorque nostri pectoris,

≤line=805≥ Quod verpus hic me indignius tractaverit.

STR. Quis hic? Ioseph? At probum ipsum credidi.

AEG. Pestem puta. Veniat maritus. STR. Eccum eum.

Quid habet mulier? Ecquid furens intro fugit?

## ACTUS III. SCAENA II.

Trimetri, ut reliqui omnes.

POTIPHAR, EUPOLEMUS, AEGLA.

Quid uxor intro me videns se proripit?

≤line=810≥ EUP. Nescio. Redit suffarcinata chlamyde.

Habet quod afficit cor aegritudine.

Pallor, rubor, livorque id in vultu indicant.

POT. Facile Aegla habet, quod sibi molestum indicat.

AEG. Adesne tandem, Potiphar? Nullane tibi

≤line=815≥ Cura est rei domesticae, tum coniugis,

Tum filiae, tum familiae nostrae integrae?

POT. Quae cura? Nonne tuo libens pro arbitrio

Praefeci Ioseph omnibus negotiis,

Quo tu tuo genio fruaris libera?

≤line=820≥ AEG. Hic scilicet frugi puer, quem tu tuis

Amoribus nostras in aedeis duxeras,

Stuprum obtulit mihi proh pudor, vimque intulit.

Num misera sum, quae tam probis commissa sum

Custodibus? POT. Nihil ego quidem in puerum meum

≤line=825≥ Peccavi, ut hic sol testis est, si quid tamen

In te puer deliquit, ipse corrigam.

AEG. Tu corrigas? Scio quam tibi iste carus est.

Nisi vita Apellae adempta sit, qui mihi stuprum

Per vim obtulit, prorsus recuso vivere.

≤line=830≥ Patiar stupratorem meum superstite

Me vivere, et cum filia atque familia

Versarier? Non aliam in aedibus tuis

Rationem habebis castitatis, Potiphar?

Me doleo tam enervi viro sociarier.

≤line=835≥ POT. Audi, uxor, et moderare paulum affectibus.

Fateor equidem fuisse mihi carissimum,

Quod in omnibus semper fidelem senserim,

Quod Diis amicum viderim, quodque per eum

In omnibus nobis Deus benedixerit.

≤line=840≥ Nihilominus si modo tibi vitium obtulit,

Poenas dabit. Nec in scelere coniveo.

Vocetur huc Ioseph foras, quo erae suae

Mox crimini respondeat. AEG. Quid audio?

Tuae ne credis coniugi. Tibi adhuc mea

≤line=845≥ Suspecta sit mi vir fides? En chlamydem

Quam mihi reliquit in fuga. Nam passa vim

Dum clamitarem, exiliit hac nudus foras.

Num haec plana veritatis argumenta sunt?

An tibi per omnia sacra iuratura sum?

≤line=850≥ POT. Reo locus defensionis dandus est.

Nec contra eum temere feram sententiam.

AEG. Plus video te tribuere moecho quam mihi.

Iam adest domus nostrae columen, interroga.

## ACTUS III. SCAENA III.

POTIPHAR, IOSEPH, AEGLA.

Bone vir ades, lepidumque mancipium meum.

≤line=855≥ IO. Ere, admodum te video succensere mihi,

Obsecro te, in ira sis memor clementiae.

POT. Tu scilicet meam roges clementiam,

Corruptor omnis familiae et nostri tori.

Dic, egone te (cum parvulum non parvula

≤line=860≥ Pecunia mercatus essem) non secus

Ac filium educavi? IO. Ita est, non secus ere.

POT. Num turpiter (ne quis putet) te abusus sum?

Vel ansulam libidinis tibi praebui? IO. Haud

Me abusus es, uti Deus et hic sol testis est.

≤line=865≥ POT. Tene ego domus meae omnibus vernaculis

Olim et priusquam abirem in Aethiopiam adhuc

Praefeceram? Nonne omnium domus meae

Rerum negotia quoque tibi tunc, praeter hanc

Thalami mei unam coniugem, commiseram?

≤line=870≥ IO. Praefeceras, et plura quam dicere queas

Commiseras. POT. An non perinde ac filium

(Loquere modo ex sententia) ego et uxor mea

Te habuimus usque in hunc diem carissimum?

IO. Habuistis utique et unicum et carissimum.

≤line=875≥ Tantaque fuere in me utriusque beneficia, ut

Neutri queam dignas referre gratias.

POT. Quis ergo te Satan eo dementiae

Perduxit, ut thalamos meos adulteres,

Et coniugi per vim meae stuprum offeras

≤line=880≥ Impurus et longe omnium ingratissimus?

IO. Tuam, domine, salutem, honorem et commodum

Hucusque pro mea virili quaesii,

Nec ego tuum cubile adulter pollui,

Nec coniugi stuprum intuli aut violentiam.

≤line=885≥ AEG. Audis ut hic versutus omnia torqueat,

Dum se vafer vero neget stuprasse me?

POT. An id opere perpetraveris non quaeritur,

(Quod absit) at per vim quod istuc volueris.

IO. Nec pollui, nec vim intuli, nec volui ere.

≤line=890≥ POT. Audin’ tu eum? AEG. Credin’ tu ei? Quid patior hei

Mihi. Cogitur fides mea fidei istius

Vilissimi cedere. Quasi is non audeat

Mentirier, qui haud veritus est moecharier.

Dic impudens, dic impudice haec chlamys et hic

≤line=895≥ Galerus his in manibus unde relicta sunt?

An non, tuum cum ferre non possem impetum,

Clamore praesidium mihi quaerebam, et haec

Delapsa (quid dico?) immo quae deieceras

Dum elaberere, mihi tenebam pignori?

≤line=900≥ Omnis familia mea mei clamoris et

Tuae fugae mihi testis est. Quid certius?

POT. Si credimus tecmeriis nil certius.

Dic impudice, pallium unde coniugi?

Dic unde clamor, unde fuga processerit?

≤line=905≥ IO. Novit era. AEG. Novi, et istud obtestata sum.

An non palam convictus est? POT. Elinguis es?

Nunc aut fatendum crimen est, aut ilico

Aperta signa apertius refellito.

IO. Miserere, quaeso, innoxio. POT. Qui? Etiamne me

≤line=910≥ Rides? Ligate innoxium, quae noxiis

Adhibenda vinculis ferreis. IO. Obsecro, ere.

POT. Quid obsecras? Nil impetras. Abducite

In carcerem istunc regium, donec sciam,

Quae poena tantis sceleribus respondeat.

≤line=915≥ AEG. Tantum ligatus carceri intrudendus est,

Qui illudere adeo nequiter mihi nisus est?

Haec (proh nefas) censura digna Potiphar

Pro coniuge? Nisi patibulo affixus siet,

Taedet profecto animam meam vitae meae,

≤line=920≥ Mortem oppetam, vitam nego. POT. Compescito hos

Animos truces uxor mea. Scio quatenus

Sit corrigenda iuvenis haec lascivia.

Ingredere, calor aetatis habeat gratiam.

Mihi moderandus est animus meus quoque,

≤line=925≥ Ne temere in insontem virum pronuntiem.

AEG. Hei mihi, nihil proficio, proh misera occidi.

Restim quid Aeglae praeter unam residuum?

POT. Quanto magis saevit, furit, ferocit haec,

Tanto magis causa haec mihi suspecta sit,

≤line=930≥ Hoc maxime, quod hic usque castus vixerit.

Macerato eo in custodia aliquot mensibus

Omnem libidinem excoquam. Post acrius

Examinabo eum hoc super negotio.

Abducite. IO. Ere. POT. Non audio. IO. Heu me. POT. Abducite.

≤line=935≥ Cavebo ne uxor quid mali sibi inferat.

Non est malum quod superet iram mulieris.

## ACTUS III. SCAENA IV.

EUPOLEMUS, STRATOPHILUS, IOSEPH, FAMILIA, DESMOPHYLAX.

Te oportet hanc aerumnam, Ioseph, exsequi

Aequanimiter. Nam si innocens sis (quod velim)

Deus tuus te educet, et cum gloria

≤line=940≥ Propter tuam innocentiam te provehet.

Premi innocentia valet, at non opprimi.

Et si (quod absit) velut homo peccaveris,

Novisti eri clementiam, non te sinet

In carcere (mihi credito) putrescere.

≤line=945≥ Deferveat ira eri, furorque coniugis,

Scio mox redibis in priorem gratiam.

IO. Quamquam innocens, nihilque probri admisi, ut est

Testis Deus, reique tandem eventus hoc

Probabit, haec animo fero aequo, et perferam.

≤line=950≥ Nullaque in eros maledicta vel probra ingeram.

STR. Facies probe. EUP. Procede, Desmophylax, foras.

FAM. Nosterne Ioseph carceri illigandus? Heu.

EUP. Hunc Potiphar dux militum tibi mi Phylax,

Licet approbum, custodiendum tradidit.

≤line=955≥ DES. Hucusque tandem lapsa res quam dixeras

Nuper mihi, divine Ioseph, miseriae?

Tuus fui et tuus futurus sum, modo

Liceat mihi per principum clementiam.

Ingredere, te mox omnibus praefecero,

≤line=960≥ Qui in hac tenentur regia custodia.

EUP. Facies probe. Ioseph, vale. IO. Valete vos.

Valete virgines et omnis familia.

## ACTUS III. SCAENA V.

CATHARIS, AGNE, PHRONIMUS, PISTUS.

Vale mi Ioseph castitatis amator, et

Erilibus fidelis in negotiis.

≤line=965≥ Det tibi Deus tuus animo istaec omnia

(Innoxius quae pateris) aequo perpeti.

AG. Quin’ illa possiet soror mala perpeti,

Qui patria pro castitate pulsus est?

Qui in servitutem ingenuus hanc redactus est?

≤line=970≥ Qui in ignibus neque mediis adustus est?

Et inter haec quis vidit impotentius

Dolore confici? Quis inter prospera

Etiam insolescere? Haud sinet suum Deus

Deficere servum in carceris squaloribus.

≤line=975≥ PI. Quid absque causa plus satis pavetis? Haud

Defecerit. Novimus eri clementiam,

Quantumque Hebraeum diligat. Deferveat

Paulisper haec uxoria aemulatio,

Restituet hunc in oeconomiam pristinam.

≤line=980≥ Implenda adhuc (mihi credite) ea sunt somnia,

Quae puer adhuc cum patre manens praeviderat,

Et fratribus narrarat indignantibus

(Meministis ut subinde nobis retulerit).

Videbam in agro (ait) manipulos undecim

≤line=985≥ Venerarier meum manipulum cernuos.

Solem atque lunam, et ultro stellas undecim

Adorare me ceu numen aliquod supplices.

Quod fratribus fuit odii incitabulum.

Adhuc videbimus (mihi credite) patrem,

≤line=990≥ Matrem, atque fratres undecim tum supplices

Sublimem Ioseph gloria venerarier.

CAT. Expendis haec penitius atque ego somnia

Mi Piste, faxit arbiter Deus, ut queat

Tandem innocens probarier. PI. Probabitur,

≤line=995≥ Servabitur, honorabitur. AG. Faxint Dii.

PHR. Faxint. Eamus intro, ne si forte erus

Foras iturus me exigat, et absentiam

Dure meam redarguat, et era furiis

Agitata vos diverberet. CAT. Sequimur, praei.

≤line=1000≥ Video et alios in carcerem traducier,

Ex regia familia, ut habitus indicat.

Spectemus a longe obsecro eventum rei.

## ACTUS III. SCAENA VI.

MINISTRI REGII duo, CAPTIVI duo, DESMOPHYLAX, IOSEPH.

Prodito, Desmophylax, foras. DES. Custos adest.

HYP. Hos tibi duos virtute regis maximi

≤line=1005≥ Custodiendos tradimus: sic serva eos

Ut regio imperio satis fecisse te

Quando exigeris comprobes. DES. Operam dabo.

Aliud ne vult rex maximus curarier?

HYP. Nihil, vale. DES. Valete. Ioseph hos tuae

≤line=1010≥ Commendo curae atque fidei, ut nutrias, colas,

Et mente amaros lenias. IO. Ingredimini. CAP. Heu.

IO. Non illibenter fecero. DES. Dii boni

Quid aspicio? Quam subita rerum varietas.

Priorem Hebraeum quo fidelior haud erat

≤line=1015≥ Vel sanctior, dein principes duos viros,

Quorum alter erat a caliculis regi, alter hic

Quoque regiis pistoribus praeerat, modo

Fortuna fallax carceri simul iniicit.

Quis igitur illius tametsi amplissimis

≤line=1020≥ Fidat (nisi excors) dotibus. Redeo ad meos.

**CHORUS.**

Per Iosephum et Captivos,

carmine Glyconico,

ex Psalmo Usquequo domine oblivisceris, etc.

Usquequo, dominans Deus,

Eris quaeso mei immemor?

Usque quo a famulo tuo

Avertes faciem tuam?

*Captivi cum Desmophylace*:

≤line=1025≥ Sis, Hebraee, animo bono:

Virtus non valet opprimi.

Usque quo, Deus, atterent

Curarum mala cor meum,

Quae maeroribus indies

≤line=1030≥ Haec praecordia macerant?

Sis, Hebraee, etc.

Quousque hostis meus erigens

Contra me caput, opprimet?

Me, Deus meus, aspice,

Exaudique preces meas.

Sis, Hebraee, etc.

≤line=1035≥ Illustra mea lumina,

Ne in mortem sopor incidat,

Et iactet valuisse se

Contra me furor hosticus.

Sis, Hebraee, etc.

Si motus fuero, hostibus

≤line=1040≥ Patescam opprobrio meis,

At cum tu miseros iuves,

In te spem posui meam.

Sis, Hebraee, etc.

Gaudebit quoque cor meum,

Cum salus mihi venerit,

≤line=1045≥ Tum cantabo Deo, boni

Cum tantum mihi fecerit.

Sis, Hebraee, etc.

## ACTUS IV. SCAENA I.

Trimetri.

ARTOCOPUS, OENOCHOUS, IOSEPH.

Hac nocte tot me terruere insomnia,

Ut mens mea etiam dum vigilo turbata sit.

OEN. Errare (eho) fecere multos somnia,

≤line=1050≥ Et ipse vidi insomnium, nec me tamen

Res ipsa destituit gradu. Bono es animo.

ART. Si mihi siet qui interpretetur, ominis

Quiddam latet nostro sub hoc insomnio.

OEN. Mysterium quoque nostrum habet, modo adhibeas

≤line=1055≥ Fidum atque doctum interpretem. ART. Quem proh dolor

Interpretem fidum hic dabo in custodia?

IO. Salvete. Quid fratres mei solito magis

Tristamini, maerorque vultus deprimit?

OEN. Vidimus uterque somnium, nec quispiam

≤line=1060≥ Qui interpretetur obviu’st. IO. Dic mihi prior

Tu somnium. Per me Deus operabitur.

OEN. Faxit Deus. IO. Dic somnium. OEN. Mihi quidem

Apparuit vitis trium propaginum,

Quae uvas mihi post gemmulas et flosculos

≤line=1065≥ Maturrimas visae affatim producere.

Videbar et manu mea tenere me

Calicem Parhonis aureum, vinique ei ex

Uvis liquorem imprimere limpidissimum, et

Porrigere regi poculum. Hem nostrum tibi

≤line=1070≥ Insomnium. IO. Euge, insomnium boni ominis,

Nam in vite tres propagines, tres sunt dies,

Post quos Parho tui meminerit , atque te

Restituet ultro dignitati pristinae.

Tunc obsecro, cum laeta cuncta et prospera

≤line=1075≥ Tibi fuerint, tui memento interpretis.

Ut suggeras regi Parhoni, quo sinat me

Ex carcere hoc educier, quod ex mei

Patris domo furtim actus ac venundatus

Sim, et innocens in hunc lacum detrusus sim.

≤line=1080≥ OEN. Deis tibique gratias ago maximas

Interpreti meo, nec tanti ero

Umquam immemor beneficii, dum vixero.

Et quod rogas, et quicquid ultra in rem tuam

Coram Parhone facere queam, non differam.

≤line=1085≥ ART. Coniector es vere ἔνθεος (velut audio),

Divine Ioseph, ita quadrant haec singula.

Rogo te quoque, ut meme quod angit somnium

Meum explices. IO. Tuum refer quoque somnium.

ART. Pariter videbar habere me in capite meo

≤line=1090≥ Canistra tria farinae, et in summo cibos

Omnes, meae artis quos coquo peritia,

Ex ipso avesque pascier. Visum hoc meum.

Vide quid hoc portendat ominis boni.

IO. Heu somnium hoc mali ominis praeludium:

≤line=1095≥ Nam tria canistra tres dies signant adhuc,

Post quos Parho te capite plexum indet cruci,

Carnesque lacerabunt tuas ibi vultures.

ART. Me miserum, ut est dissimile id ominis alteri.

IO. Aequo feras oportet animo, quod nequis

≤line=1100≥ Revincere, ex aequo omnibus mors imminet,

Licet hunc modo, modo alterum praeoccupet.

Vos mutuo solamini, quod alia sunt

Mihi in alios mox exhibenda munera.

Valete. OEN. Tu divine Ioseph quoque vale.

## ACTUS IV. SCAENA II.

POTIPHAR solus.

≤line=1105≥ Curae graves et opprimunt, et ex eo

Oppressere me, quo servum Hebraeum in carcerem

Conieci, et expuli domo. Cuius fides

Mihi tam probata erat, ut mihi numquam queat

Fieri ullius probatior. Cuius meam

≤line=1110≥ Omnem erudibat familiam sapientia,

Cuius meam rem familiarem et intus et

Foris gubernabat simul prudentia.

Nunc una (ut animadverto) cuncta haec pessum eunt,

Sublato eo per quem simul servata erant.

≤line=1115≥ Adibo eum sat maceratum (ut autumo) et

Si probra coram me atque laesa coniuge

Fateatur, et sibi cupiat ignoscier,

Hac eruam custodia, atque pristino

Mox alligabo muneri. Hem custos adest.

## ACTUS IV. SCAENA III.

DESMOPHYLAX, POTIPHAR.

≤line=1120≥ Salve, patrone. POT. Salvus es. Quid Hebraeus hic

Meus agit? Adhuc valet? DES. Valet pancratice. POT. Is est

Mihi modo conveniendus. DES. Hem, speraveram

Dicturum, is eruendus est. POT. Post tantane

Flagitia? DES. Non queo mi patrone inducere in

≤line=1125≥ Animum meum, quod Hebraeus ea patraverit.

POT. Manifestiora signa sunt, quam tu queas

Refellere. DES. At factum negat constantius,

Quam mihi per istaec indicia persuadeas.

POT. Morare dum solus loquar puero meo.

≤line=1130≥ DES. Adverto quod cupiat Ioseph carceris

Non illigatum, aut erutum squaloribus,

Quod iure suspicetur illum innoxium, et

Quod careat aegre illius opera in aedibus.

Verum timet suam procacem coniugem,

≤line=1135≥ Cuius veretur obviare iussibus.

Proh pudor, ut est haec servitus foedissima,

Exercitus ut imperator regii

Plus hostibus domi timeat uxorculam.

Non is mihi liber videtur, cui imperat,

≤line=1140≥ Iubet, vetat muliercula id quod sibi libet,

Quique imperanti nil negat. Nam dandum erit

Si postulet, veniendum erit si accersiat,

Si eiiciat exeundum erit, si irata sit

Timendum erit, si servulorum quemlibet

≤line=1145≥ Exosum habeat, in hunc (licet sit innocens)

Nolit velit cogatur animadvertere.

Utrumque doleo, sed mage insontem virum,

Qui propter odium feminae lacui insidet.

Sed eccum erum, confecto adest negotio.

## ACTUS IV. SCAENA IV.

POTIPHAR, DESMOPHYLAX.

≤line=1150≥ Facessit hic mihi denuo negotium

Curasque curis aggravat. DES. Brevi admodum

Tuum expedisti, mi patrone, negotium.

POT. Brevi quidem, sed male, quod hic me offenderit.

DES. Qui Potiphar? POT. Tu scis meo quam fuerit is

≤line=1155≥ Carus animo, priusquam in uxorem meam

Delinqueret. DES. Novi probe. POT. Memor illius

Amoris, et mihi fidei olim praestitae,

Iam mitigata vix mea prece coniuge,

Venio offeroque remissionem criminum,

≤line=1160≥ Modo facta coram me atque laesa coniuge

Sponte propria supplex volet faterier.

Quid multa? Idem quod cecinit olim canticum

Mihi occinit. DES. Quod illud est? POT. Quod scilicet

In me nihil, (quod tolero) nihil in coniugem

≤line=1165≥ Peccaverit. Neque posse se quovis modo

Induci, ut id mendax fateri debeat,

Quod neutiquam commiserit, cum sint tamen

Tum signa tum tecmeria manifesta, ad haec

Totius astipulante verbis coniugis

≤line=1170≥ Meae familiae rite testimonio.

DES. Tu videris quid feceris. Nisi sit tibi

Mihique et omni familiae virtus fidesque

Probata ab annis pluribus, profecto apud

Me plus valerent testimonia signaque.

≤line=1175≥ Nec credo familiam tuam testarier,

Quod viderit scelus, sed aut clamantis, aut

Fugientis indicium admodum mihi frigidum

Audiverit vel viderit. Quasi non queant

Istaec simul cum pallio, facile alio

≤line=1180≥ Torquerier. POT. Video equidem te haec prosequi, ut

Probro meam insimules pudicam coniugem.

Quam Hebraeus ipse criminis non arguit.

DES. Ne irascitor. Nec ipse criminis arguo,

Suffragor autem insonti et innocuo viro.

≤line=1185≥ POT. Super hac tibi re controversa alias loquar,

Quod hoc die haud vacet mihi argutarier.

Nam proximus nunc regius natalis est,

Cui haud absque cura multa mihi paranda sunt.

DES. Mihi quoque agenda multa in aedibus, vale.

≤line=1190≥ POT. Vale. Et hic mihi causam viri ambiguam facit.

At honestius, commodius, et securius

Est credere meae coniugi quam empticio.

Video ministros regios quo nescio

Properare maturo gradu. Profecto habent

≤line=1195≥ Vere arduum negotium. Recta igitur hinc

Domo relicta propero ad aulam regiam,

Si forte rex me quoque velit res serias

Tractare vel quadamtenus disponere.

## ACTUS IV. SCAENA V.

APOTOMUS, HYPERETES.

Quidnam putas ex hoc futurum, Hypereta,

≤line=1200≥ Quod in sui natalis hoc convivio

Parho iubet rex maximus tum a poculis

Tum Artocopon ex ergastulis producier

An uterque restituendus, an plectendus est?

HYP. Neutrum ego quidem mihi suadeo, sed alterum

≤line=1205≥ Dumtaxat esse recipiendum, et alterum

Plectendum ab ipso suspicor, ut in altero

Suam indicet clementiam, atque in altero

Severitatem iudicis (velut assolet

Sub feriis) mox propalet. APO. Pol feriae

≤line=1210≥ Non feriae, ast atri dies in altero.

Hem tibi virum. ------------

## ACTUS IV. SCAENA VI.

HYPERETES, DESMOPHYLAX, IOSEPH, CAPTIVI duo.

------------ Heus adesse, Desmophylax, duos

Praecipe viros, quos tibi tenendos tradidi.

DES. Producier curabo. Ioseph, ducito

Regis ministros huc foras. IO. Produxero.

≤line=1215≥ DES. Quid maximus rex hos iubet sub feriis

Producier? Natalis hic qui gaudii

Solet esse, num maeroris erit et luctuis?

HYP. Videbitur. IO. Iam Oenochoe nostri memineris.

OEN. Meminero dummodo vixero. IO. Fidito mihi. ART. Heu.

≤line=1220≥ HYP. Prodite. Mox vos regi oportet sistier.

OEN. Praesto sumus, illuc ducite. ART. Heu. DES. Quid illud est,

Quod altero gaudente hic alter ingemit?

IO. Dicam tibi. Pincerna regi ex gratia

Servabitur. Sed pistor enecabitur.

≤line=1225≥ DES. Uterque praescivit suam sententiam?

IO. Praescivit. DES. At quo iudice? IO. Haud me iudice,

Sed somniorum interprete. DES. Hem. Quae somnia?

IO. Memorare non decet hoc loco, quod atrio

Sunt aperiendo proximi. Intus dixero.

≤line=1230≥ Praei, sequar. DES. Sic fecerimus honestius.

## ACTUS IV. SCAENA VII.

HYPERETES, OENOCHOUS, ARTOCOPUS, PARHO.

Utrumque iudicio tuo rex maxime

Hic facinorosum sistimus, uti pro tuo

Arbitrio vel liberes vel punias.

OEN. Rex, obsecro memor tuae clementiae

≤line=1235≥ Ignosce delictum meum, quo stultus in

Te et dignitatem regiam peccaveram.

ART. O rex tremende, meam mihi vitam obsecro.

PAR. Cessa. Memor pincerna sedulitatis et

Fidei tuae, noxam remitto, vitam habe, et

≤line=1240≥ Fungere ministerio tuo. OEN. Dum vivo rex

Vitam meam tibi debeo, gratusque ero.

PAR. Surge, huc ades mi, infunde vina poculis.

Pistor, tuae dementiae poenas dabis.

ART. Miserere, rex. PAR. Misertus sum. Nunc iudico.

≤line=1245≥ Capite reciso pro tuis facinoribus,

Suspensus in cruce ab avibus laceraberis.

ART. Me miserum, ut est amara mors. PAR. Apagete eum. HYP. Hem.

PAR. Nos laeti agamus ad epulas quod attinet.

Modulos canant tibicines et oscines.

**CHORUS.**

Ex Esdrae libro tertio.

Iambico dimetro pentastropho.

≤line=1250≥ Bacchus tametsi praepotens,

Et praepotens rex quispiam,

Et praepotentes mulieres,

Tamen omnibus potentior

Victoriosa Veritas.

Bacchus, etc.

≤line=1255≥ Vinum bibentes decipit,

Regisque mentem et orphani,

Vernaculi atque liberi,

Pauperrimique et divitis,

Facit unius sententiae.

Bacchus, etc.

≤line=1260≥ Hoc recreat in convivio,

Cor omne, et omnem neglegit

Dolorem, et omne debitum,

Facitque mentes divites

Mox omnium quos occupat.

Bacchus, etc.

≤line=1265≥ Regem vereri aut satrapen

Non novit, at cum pondere

Mystas suos loqui facit,

Caedereque amicum et proximum,

Postque omnium obliviscier.

Bacchus, etc.

≤line=1270≥ Rex omnibus mortalibus

Dominatur, et quod iusserit

Mox exsequuntur impigri,

Si bella, ruptis moenibus

Cives trucidandi enecant.

Bacchus, etc.

≤line=1275≥ Qui militant, si vicerint,

Regi suo spolia adferunt,

Non militantes excolunt

Terram, atque regi ex fructibus

Messis tributa pensitant.

Bacchus, etc.

≤line=1280≥ Ut unus ipse iusserit

Necant, remittunt, verberant,

Vastant, struunt, vellunt, serunt,

Omnes eidem oboediunt,

Et unus ipse immunis est.

Bacchus, etc.

≤line=1285≥ Ad haec, recumbit, edit, bibit,

Dormitque septus regio

Famulantium munimine,

Nec quispiam qui cedat est,

Sed constat, et sua neglegit.

Bacchus, etc.

≤line=1290≥ Vino mulier et regibus

Dominatur, ut quod gignat, et

Enutriat seu vestiat

Regem et satores Bacchicos,

Quod et omnibus necessa sit.

Bacchus, etc.

≤line=1295≥ Si argentum et aurum homo colligat,

Et cuncta quae pretiosa sunt,

Videatque pulchram mulierem,

Illi relictis omnibus

Medullitus cohaeserit.

Bacchus, etc.

≤line=1300≥ Hanc propter et patrem suum,

Suamque matrem et patriam

Dulces alumnos neglegit,

Cum ea remittit et animam,

Carorum et obliviscitur.

Bacchus, etc.

≤line=1305≥ Dolorem, onera, pericula,

Abominandaque scelera,

Furtum, latrocinium, dolum,

Dementiam, et mortem ultimam

Ob mulierem solet aggredi.

Bacchus, etc.

≤line=1310≥ Quantumlibet rex magnus est,

Tamen est memoria proditum,

Quod mulier in convivio

Diadema eidem abstulerit, et

Sinistra eum ceciderit.

Bacchus, etc.

≤line=1315≥ Licet tamen sic polleant

Liber pater, rex, femina,

Plus quoque duobus femina,

Nihilominus plus omnibus

Valet et triumphat Veritas.

Bacchus, etc.

≤line=1320≥ Quis condidit simul omnia?

Quis dirigit caelestia?

Quis regit et haec terrestria?

Quis mare gubernat et aëra?

Nisi increata veritas?

Bacchus, etc.

≤line=1325≥ Nam veritas Deus unus est,

Deus optimus ter maximus,

Qui dedit Iaccho vim suam,

Et regibus potentiam,

Mulieribusque gratiam.

Bacchus, etc.

≤line=1330≥ Hanc superi adorant et tremunt,

Hanc inferi horrent et pavent,

Hanc iure terrigenum greges,

Rex, servulus, felix, miser,

Colunt, honorant, invocant.

Bacchus, etc.

≤line=1335≥ Sunt vina iniqua, rex quoque

Iniquus, et iniqua mulier,

Iniquum et omne hominum genus.

At sola Domini Veritas

Manet aequa in omnia saecula.

Bacchus, etc.

## ACTUS V. SCAENA I.

Trimetri.

PARHO, SAPIENTES, POTIPHAR.

≤line=1340≥ Insomnium Pharii viri huius noctis in

Conticinio vidi, quod (uti considero)

Propriam profecto interpretationem habet.

Quapropter huc vos advocavi, ut congruam

Mihi eius explicetis hermeniam, et ut

≤line=1345≥ Sciam ex ea quae agenda vel vitanda sunt.

SAP. In sempiternum vive, rex. Dic somnium, et

Interpretari nostrum erit pro viribus.

PAR. Mihi videbar stare in alta fluminis

Ripa, et videre ex alveo eius progredi

≤line=1350≥ Septem boves multo omnium pulcherrimas,

Et in palude pascier. Vidi deinde

Alias boves numero pari procedere, et

Pasci (licet frustra) in locis virentibus,

Tanta macredine squalidas ut numquam eis

≤line=1355≥ Deformiores viderim. Atqui hae pinguium

Omnem vorarunt inde pulchritudinem,

Pari tamen macie manentes squalidae.

SAP. Visum hoc, Parho, divina res et mystica est,

Nostro nec ingenio explicandum suspicor.

≤line=1360≥ PAR. Silete dum reliqua eloquar. Rursum deinde

Obdormio, videor mihi spicas adhuc

Septem videre pullulantes unico ex

Culmo, elegantes turgidasque semine.

Mox et alias tenues, rubigine marcidas

≤line=1365≥ Numero pari spicas videbam subsequi,

Quae omnem priorum facile pulchritudinem

Degluttierunt. Somnium ex me audistis, et

Interpretationem adaeque postulo.

SAP. Non est, Parho, inter nos magus, divinus aut

≤line=1370≥ Pharius sophos, qui istuc tibi mysterium

Digne explicet, nisi forsitan sit Potiphar

Vates Serapidis, et sacerdos Isidis,

Cui turi placata obsequuntur numina.

POT. Nec tanta mihi rex maxime sapientia est,

≤line=1375≥ Ut somnii mysterium digne explicem, at

Tua faciat quod suadeo clementia, ut

Fiat sophis dilatio usque in crastinum,

Si forte sit tunc quispiam qui enucleet.

PAR. Me luditis, tempusque redimitis. Nisi

≤line=1380≥ Dissolveritis somnium intra horarium,

Peribitis. Num in hoc alam vos maximis

Stipendiis, ut in arduis negotiis

Stolidus dari mihi verba pro rebus sinam?

Abite mox, et quod iubeo facessite.

## ACTUS V. SCAENA II.

POTIPHAR, SAPIENTES.

≤line=1385≥ Angustiae me et vos premunt viri, quia

Nec me Dii, nec vos sophia servaverit.

Nam video in hoc insomnio summi Dei

Mortalibusque incogniti mysterium.

Nihilo minus satagite, quisque pro sua

≤line=1390≥ Sapientia quid possiet. Ego ad Apidis

Properabo fanum ut precibus et sacrificiis,

Numine propitio, oraculum illi extorqueam.

SAP. Faxint Dii. POT. Satagite vos, faxint Dii,

Ne regis ira innoxios nos opprimat.

≤line=1395≥ Angustiae mentem meam premunt graves,

Nec scio mea quid pro salute fecero.

O si mihi nunc quispiam domi siet,

Cui dubiis in rebus his mentem meam

Aperiam, et in sinum illius curas meas

≤line=1400≥ Effundam. At heu nullus mihi fidelis est.

Te sero, Ioseph, doleo missum in carcerem,

Qui in omnibus fueras mihi solacio.

Loquar familiae, et fanum adibo Serapidis.

Quid denuo pincerna habet? ------------

## ACTUS V. SCAENA III.

OENOCHOUS, PARHO, HYPERETES.

------------ Te obsecro, rex,

≤line=1405≥ Meam mihi remitte neglegentiam.

PAR. Quam? OEN. Cum ego tuusque Artocopus ob nostra scelera

Includeremur ferro onusti carceri,

Vidimus uterque somnium, certissimum

Vitae et necis praesagium. Quod cuipiam

≤line=1410≥ Ubi servo Hebraeo pariter indicavimus,

Tam plane utrique explicuit, ut vitae ego quidem

Servandum adhuc me noscerem, verum ille se

Sciret neci tradendum, ut exitus rei

Probavit. Itaque interpres ille obnoxius

≤line=1415≥ Rogare me, ut memor sui tibi suggeram,

Quo ex carcere queat innocens educier.

Porro ego viri ingratus beneficio, hactenus

Silui, modo ansam fors loquendi praestitit.

Hunc, somnii si rex petas interpretem,

≤line=1420≥ Iube ocius vocarier. Nil prorsum erit,

Quod non facile resolverit. PAR. Surge, ut mihi

Respondeas. Quis hic Hebraeus, quem tibi

Dicis fuisse interpretem? OEN. Hic furtim e sua

Terra atque gente libera translatus est,

≤line=1425≥ Fraterna ob odia, et Potiphari venundatus

Tandem innocens in carcerem demersus est.

PAR. Quidum innocens? OEN. Hunc Potiphar metu suae et

Livore adactus coniugis, detrusit huc.

PAR. Putas meum mihi somnium retexat hic?

≤line=1430≥ OEN. Retexat hic. Nam spiritum Deorum habet.

Cuius quidem (quo multa paucis explicem)

Modestiae, prudentiae, sapientiae

Aegyptus haec numquam secundum protulit.

PAR. Adducite hunc, astetque nostro vultui.

≤line=1435≥ Tu modo cave, ne talium sis immemor.

OEN. Cavebo, rex. HYP. Exibimus, virum quoque

Tonsum (ut decet), lotum atque veste aegyptia

Circumdatum tibi, rex Parho, exhibebimus.

PAR. Satagite. Quam fieri potest celerrime.

≤line=1440≥ HYP. Dabimus operam. Si innoxius (velut asseris),

Qui Potiphar caput suum tuebitur?

OEN. Ipse videat, dum coniugi plus credidit,

Quam pro sui nominis honore debuit.

Hem commodum. HYP. Quid? OEN. Ecce custos carceris.

## ACTUS V. SCAENA IV.

OENOCHOUS, DESMOPHYLAX, IOSEPH, HYPERETES.

≤line=1445≥ Heus tu. DES. Quis hic qui me vocat? OEN. Nos respice.

DES. Salvete, principes viri. Et tibi gratulor,

Pincerna, quod iam dignitati pristinae

Ad pocla restitutus es. Miror tamen,

Quod usque adhuc interpretis tibi commodi

≤line=1450≥ Oblitus es. OEN. Iam faxo ad amplam gloriam

Queat evehi. DES. Certone? OEN. Certo certius.

Vocetur huc. DES. Faxint Dii beati. Ades,

Iosephe, ades, sepone quaeque agenda sunt.

IO. Adsum, domine. Salvete principes viri. At

≤line=1455≥ Haec gratia est interpreti? Haec spoponderas,

Pincerna, de te bene merenti in carcere?

OEN. Pudet ad te, Ioseph, elevare oculos meos.

Ignosce quaeso in hunc diem socordiae

Meae atque ingratitudini. Iam faxo eas

≤line=1460≥ Ad honorem et amplam gloriam. Nam te Parho

Me suggerente iussit accersirier,

Ut visa sibi quae alios latent insomnia

Digno explices mysterio. IO. Credere licet?

HYP. Credas, Ioseph maxime, quod in hoc duos

≤line=1465≥ Nos misit, ut te carceris lacu erutum et

Tonsum (ut decet) sistamus eius vultui.

IO. Tandemne, Dee, famulum tuum humilem respicis?

Tandemne pressa hucusque vincet veritas?

Me quolibet ducite viri. Phylax, vale.

≤line=1470≥ DES. Tu quoque vale, divine Ioseph, plurimum.

HYP. Nos sequere, Hebraee, quod ante quam sistendus es,

Tonsus, lavandus, et induendus es. IO. Sequor.

## ACTUS V. SCAENA V.

DESMOPHYLAX solus.

Quam gaudeo vita virum integerrima

Paedore carceris erutum! Verumtamen

≤line=1475≥ Quid cesso convenire erum, ad quantamque sit

Vir evehendus gloriam praedicere?

Timendum ei, (sed maxime eius coniugi)

Malum parari pessimum, qui ob mulieris

Instantiam, insontem virum durissimas

≤line=1480≥ Voluit subire in carcere hoc angustias.

Probata mihi viri usque ab adolescentia

Et castitas veneranda fuit, in omnibusque

Eri negotiis stupenda fidelitas,

At mulieris pudicitia non mihi modo,

≤line=1485≥ Sed et integro famulitio suspecta erat.

Quid mihi subinde dum virebam corpore

Ultro obtulit, me propter inclutam viri

Famam tuendam efferre libertum haud decet.

Nec me latet Pistus quid olim servulus

≤line=1490≥ (Dum curiosius acta dictaque erilia

Venatus est) subinde deprehenderit.

Et commodum: nam egreditur ipsus huc foras,

Fortasse erili expulsus inclementia.

Libet (antequam se abducat hinc porro) alloqui.

## ACTUS V. SCAENA VI.

PISTOS , DESMOPHYLAX.

≤line=1495≥ Ut est nihil quietis umquam in aedibus.

DES. Heus tu. PI. Hem. Quid est? Quis me vocat? DES. Erus est domi?

PI. Non est. DES. Quo obiit? PI. In Apidis fanum , ut sacro

Peracto ab extis auguret, quid somnia

Iam ostensa regi caelitus portenderint.

≤line=1500≥ DES. Frustra abiit illo, et exta frustra consulet,

Frustraque divinabit. Alius est enim

Repertus, haec qui evolverit mysteria.

PI. Singularis ille siet oportet Oedipus,

Qui tam arduum negotium digne explicet,

≤line=1505≥ Quod tot magi, Pharii sophi atque haruspices

Aegypti in hanc horam haud queunt evolvere, ut

Prius quam abiret ex ero rescivimus.

DES. Repertus est (inquam) omnibus qui praestat his

Nostris philosophis atque vaniloquis viris

≤line=1510≥ Suopte veriverbio. PI. Dic age, quis est?

DES. Is noster est Hebraeus exsecrabilis.

PI. Quis ille Hebraeus? DES. Erae stuprator perfidus.

Quem propter indignum facinus in carcerem

Potiphar erus cum furibus detruserat.

≤line=1515≥ PI. An ille Ioseph? DES. Ille Ioseph. PI. Lacrimae

Mihi oboriuntur. Ille Ioseph? DES. Ipsus est.

PI. Heu vir pudice, vir fidelis, vir probe,

Quam indigna propter castitatem passus est.

Nec is infidelis, nec stuprator erae fuit,

≤line=1520≥ Virtute summa praeditus. Novi tuos

Liberte mores et sales. Scio te nihil

Iuveni optimo contrarium molirier.

DES. Id ipsus est expertus usque in hunc diem.

Cui credidi res ultro carcerarias,

≤line=1525≥ Et omnibus praefeceram custodiis.

PI. Nil certius. Dic serio bona fide,

Res sese Ioseph nunc habent felicius?

DES. Profecto felicissime. Nosti duos

Regis ministros ob sua facinora meae

≤line=1530≥ Contraditos custodiae? PI. Novi. DES. Hos ego

Fideli Ioseph credidi. PI. Quid postea?

DES. Sile parum. Videre uterque somnium

Rei futurae maximum praesagium,

Quod ubi resolvit utrisque Ioseph tristibus,

≤line=1535≥ Suspensus alter in malam crucem, alter est

Vitae a Parhone restitutus usui,

Primoque pocillandi honesto muneri.

PI. Rem teneo prorsus, tres canistros, atque tres

Propagines. Tu perge dicere. DES. Haec ubi

≤line=1540≥ Pincerna regi prodidit, iussit statim

Vatem eripi squaloribus, suo quoque

Conspectui clementer exhiberier.

PI. Euge euge. DES. Iam tondetur intus, ilico

Redimitum honestis vestibus videbimus

≤line=1545≥ Producier. PI. Faxint Dii, ut mente integra

Animoque praesenti valeat aenigmata

Interpretari, et invenire gratiam.

DES. Fidito, valebit, haud enim vulgarium

Nostrum Deorum afflatus est hic numine.

≤line=1550≥ PI. Quid? Non Apollinis? Serapidis? Isidis?

DES. Portenta sunt haec vana, non pia numina,

Quorum is docet nos sacra detestarier,

Deumque caeli maximum venerarier.

Unde hic locus miscere sermones modo

≤line=1555≥ Non postulat. PI. Iocabar. Is quoque nos Deum

Verum docuit olim domi venerarier.

Video itaque eris cladem imminere maximam,

Ob impudentiam eorum et imprudentiam.

DES. Pol maximam, si non malo obviaverint.

≤line=1560≥ Nam facile se regi probabit innocentem,

Et e solo natali in hunc furtim locum

Translatum, honesto ortum patre atque libero.

PI. Quid audio? Patre libero? DES. Ingenuo quoque.

Plus millies audivi ab ipso in carcere. Hac

≤line=1565≥ De causa, eri ut prudens saluti consulam,

Carcere relicto me huc recepi. Erus mihi

Quaerendus, admonendus, inducendus est,

Occurrat ut malo quod imminet. Vale.

PI. Vale, ubi tibi praedixeram, ipsum offenderis.

≤line=1570≥ Dii boni, quis civium hic concursus est?

Ioseph stolatum eduxerint, spectandum erit.

## ACTUS V. SCAENA VII.

OENOCHOUS, IOSEPH, HYPERETES.

Hoc est, Ioseph, quod tibi promiseram,

Si modo queas regi Parhoni somnia,

Quae iam tibi memoravi, ad unguem exponere, et

≤line=1575≥ Eorum sensus mysticos evolvere,

Ingenuitate pristina, opibus maximis,

Amplissimaque gloria donaberis.

IO. Nihil mihi sublimium rerum arrogo,

Penes suum auctorem sit omnis gloria.

≤line=1580≥ Deus absque me ostendat Parhoni somnia.

Per me Deus regi aperiet mysteria.

Sine me Deus dabit Parhoni prospera.

OEN. Cum te sciam divinum habere spiritum,

Non dubito quin praestare, quae de te modo

≤line=1585≥ Regi spopondi, possies. Sed ecce rex

Foribus atrii patentibus, solium occupat.

Morare paululum, ut te adesse nuntiem.

HYP. Prudenter hoc, eat ut te adesse nuntiet.

IO. Eat, et quod illi placuerit praenuntiet .

≤line=1590≥ Deus Abraham, Deus Isaac, Deus Israhel,

Patrum meorum, a quo omnis est scientia et

Prudentia, et qui solus omnium abditorum

Es cognitor, da mihi tuarum sedium

Rogo praesidem sapientiam, ut regi omnia

≤line=1595≥ Dilucide queam explicare, quae tu ei

Sub involucro tradidisti obscurius.

## ACTUS V. SCAENA VIII.

OENOCHOUS, PARHO, IOSEPH, THALTIBIUS.

Rex omnium regum Parho ter maxime,

Adest Ioseph omnium quos terra habet

Interpretum quidem facile princeps, sibi

≤line=1600≥ Quem voluerat tua celsitudo adducier.

PAR. Istunc virum hactenus moror. Cur stat foris?

Quin’ introducitur? OEN. Introduxero; huc ades,

Ioseph, Parho rex maximus te sibi iubet

Assistere. IO. Praesto sum, et animo regis ad

≤line=1605≥ Iussum negotiumque sum promptissimo.

OEN. Procede, ne verere, nam regi places.

IO. In sempiternum vive, rex ter maxime.

Vitam meam, Parho, omniumque qui suam

Per impudentiam, vel imprudentiam,

≤line=1610≥ Dolumve multo pessimum, me liberum

Et innocentem in servitutem et carcerem

Hucusque tradidere, mihi dona obsecro.

PAR. Tibi dono et hoc, et quicquid aliud petieris.

Neque me latet fraterna coniuratio,

≤line=1615≥ Falsaque mulieris de stupro insimulatio.

Exurge, sis animaequior, nullus tibi in

Regno meo (modo sim Parho) adversabitur.

Et si quidem mihi solveris aenigmata,

Quae proposuero interpretanda, (nam ferunt

≤line=1620≥ Te habere coniectandi ab excelso Deo

Scientiam) te excelsiorem fecero

Cunctis tuis maioribus vel hostibus.

IO. Regi virili pro mea ultro inserviam.

Per meque regi interpretabitur Deus,

≤line=1625≥ Illi absque me quae ostendit alta somnia.

Et absque me dabit Parhoni prospera.

Rex itaque dicat somnia, et mysterium

Conabimur Deo adiuvante evolvere.

PAR. Ausculta et animadverte, paucis dixero.

≤line=1630≥ Ego recubans noctis quieto tempore in

Stratu meo, expendensque regni totius

Varia negotia, pauperum infortunia, et

Amplissimas possessiones divitum,

Pressus sopore gravi videbam ex alveo

≤line=1635≥ Prodire Nili fluminis septem boves

Pulcherrimas specie, atque obesas carnibus,

Herbasque laetas ac virentes carpere.

Septem deinde alias sequentes squalidas

Atque macilentas, quae omnium praeeuntium

≤line=1640≥ Boum vorabant crassitudinem. Dein

Expergefactus denuo in somnium incidi,

Septemque spicas intuebar uberes

Plenasque, natas culmo in unico, sed et

Suppullulantes alterae numero pari,

≤line=1645≥ Et marcidae et tenues vorabant ilico

Omnem priorum pulchritudinem. Haec quidem

Mea somnia, haec me terruerunt oppido.

Haec omnibus domus meae prudentibus

Examinanda tradidi, nec explicant.

≤line=1650≥ Porro tibi, qui spiritum vivi Dei

Ioseph tenes, facile explicanda fidimus.

IO. Ἄνευ θεοῦ τό δ᾿ οὐ Φαρὼ σωτήριον

Ἀποκριθήσεται. Creator omnium

Deus indicat regi per istaec somnia,

≤line=1655≥ Quae gente in hac Aegyptia futura sunt.

Intende, rex Parho, meis sermonibus.

Septem boves pinguissimae septem indicant

Annos inauditaeque fertilitatis, et

Rerum omnium nascentium affluentiae.

≤line=1660≥ Septem deinde boves macrae atque squalidae

Septem alteros annos figurant, maximae

Famis, atque frugis omnis indigentiae,

Qui devorabunt omnium praeeuntium,

Rex magne, plenitudinem. Septem quoque

≤line=1665≥ Spicae perinde habent eandem imaginem.

Nam quod secundo apparuit, signum puta

Fuisse certitudinis. Nunc ergo rex

Quaerat virum integrum, fidelem, industrium,

Qui colligat frumenta in horrea regia,

≤line=1670≥ His proximis annis abundantissimis,

Ut habeat unde pascat annis alteris,

Qui hos subsequentur inopiae improvidum

Sibi creditum populum, ne inedia pereat aut

Tabescat, et sceptro indecens sit regio, et

≤line=1675≥ His omnibus regni viris primariis.

PAR. Iam cerno quod divinus in te spiritus,

Iam cerno quod Deus tuus verus Deus,

Solusque praestat numinibus Aegyptiis,

Qui abdita suae sapientiae tibi indicat.

≤line=1680≥ Iam non te, Ioseph, infimae sortis hominem,

Sed veluti principem virum tractabimus.

Verum hoc monet causa ipsa iam praevortier,

Quid agendum in hoc sit arduo negotio, et

Quis rite sit obiturus hanc provinciam.

≤line=1685≥ Tu vade, Thaltibi, ociusque accersito

Ergastulorum militumque principem,

Ut adroganda spondeat. THA. Rex, pareo.

IO. Tuam fidem obsecro, Parho clementissime,

Anima viri pro qua rogavi salva sit.

≤line=1690≥ PAR. Suam salutem tibi quidem acceptam feret,

Ut gratiam cognoscat esse gratiam.

Sequere intro me ad res serias. Tu arcesse eum.

Ex omnibus cave resciscat quippiam.

THA. Facesso rex. Nisi foret hic clementior

≤line=1695≥ Ero, quam erat erus innocenti servulo,

Actum esset hercle de salute principis.

Sed eccum eum pro quo citando mittimur.

## ACTUS V. SCAENA IX.

POTIPHAR, DESMOPHYLAX, THALTIBIUS.

Scis tu, liberte, ut carum adolescentulum

Usque habuerim, facinusque ob indignissimum

≤line=1700≥ Invitus illum ergastulis adegerim;

Spero hinc mihi nullum imminere periculum.

DES. Scio, mi patrone, (nec profecto me decet

Terrere te frustra) scio (inquam) animum tuum

Numquam fuisse adversum ei, sed et integrum,

≤line=1705≥ Et facilem, et aequum, at scirpus iste nodum habet.

POT. Quis ille? DES. Quod putaris hunc in coniuge

Tua infidelem et impudicum, quem in aliis

Expertus es fidissimum. Sed mulieri,

Quam deprehenderas subinde lubricam,

≤line=1710≥ Plus credulus, temere pudicum afflixeris.

POT. Fateor quod imprudenter istuc fecerim. At

Si innoxius, quid increpatus tacuit, et

Silentio culpabilem se prodidit?

DES. Probitatem in hoc servus fidelis comprobat.

≤line=1715≥ Qui maluit poenam sibi irrogarier,

Quam erae suae factum impudicum prodere.

POT. Certon’ mihi istuc astruis? DES. Plus millies

Cum lacrimis mihi fideli questus est.

POT. O Iuppiter, ut hoc mihi dolet, quod optimo

≤line=1720≥ Homini irrogavi pessima. Et caput meum

Discrimini exposui, hanc per imprudentiam.

Quid consilii mihi reliquum? DES. Plane nihil.

Nisi sola deprecatio, nam languida

Defensio est. Illa impetrabis quidlibet.

≤line=1725≥ POT. Faxint Dii. Atat atat, quid hic Thaltibius? DES. Hem.

Quo accersiat te, a rege missum suspicor.

POT. Formido. THA. Rex te, Potiphar, suis iubet

Assistere tribunalibus, quo examini

Mox illius respondeas. POT. Quod rex mihi

≤line=1730≥ Mandavit exsequar. THA. Exsequendum at ocius.

POT. Sine remora. Tantum loquendum est coniugi.

THA. Vide sis. DES. Me adesse principi ne dixeris.

THA. Non dixero. Accelerato opu’st. POT. Curabitur.

DES. Res nostri Hebraei in quo statu sunt obsecro?

≤line=1735≥ THA. Pulcherrimo. Nam interpretatis somniis

Regni omnibus negotii (ut auguror)

Aut modo quidem praefectus est, aut ilico

Cum honore praeficiendus est. DES. Dignissimum.

POT. Nihil est magis quod gaudeam, quam servulum

≤line=1740≥ Meum ad supremam dignitatem provehi.

THA. Credo. Vale. POT. Praeco, vale. Iam subsequor.

Supreme Iuppiter, quis hunc mihi virum

Reddet propitium, quem tot insontem malis

Affeci in atro carcere? Pereat improba

≤line=1745≥ Mulier, quae in has me egit sua libidine,

Fallacia impudentiaque angustias .

DES. Mitissimam novisti Ioseph indolem.

Fac, Potiphar, quod suaseram, fors nullius

Meminerit omnium, quae in ipsum admissa sunt.

≤line=1750≥ POT. At temporis me angustia urget, nec licet

Virum antevortere. DES. Crepit ostium, uxor est.

Vale. Satage, morae inest periculum. POT. Hei mihi.

## ACTUS V. SCAENA X.

AEGLA, POTIPHAR, EUPOLEMUS.

Quid audio te, mi vir integerrime,

Quid audio te voce querula irascier?

≤line=1755≥ Casus sinistros et pericula volvere?

Animoque concitatiore occurrere?

POT. Quid audio te, scrofa corruptissima,

Verbis tuis procacibus domus meae

Servos pudicos in stuprum pellicere? Te

≤line=1760≥ Prostituere? Et me perdere? AEG. Egone te obsecro?

POT. Tu me. AEG. Quid adeo indigna, foeda, perfida

De me innocente suspicaris femina?

Quid sceleris admisi? POT. Rogas quid feceris,

Immunda colluvies? Hebraeus servulus

≤line=1765≥ Tuam ob libidinem innocens afflictus est.

AEG. Meus ille stuprator? Meam ob libidinem?

Quam indigna patior innocens miserrima.

POT. Iam exemptus ille carceris squaloribus,

Praeficitur ultro Aegyptiis negotiis .

≤line=1770≥ De capite nostro mox feret sententiam.

De te tamen primum exigenda est ultio.

Exporrige iugulum. AEG. Tuam fidem obsecro,

Miserescito. POT. Tun’ innocens? AEG. Non innocens.

Ego mulierum omnium impudicissima: quia

≤line=1775≥ Male impudica cupivi Ioseph in stuprum, et

Peius recusantem studebam perdere.

POT. Exporrige igitur impudica iugulum. EUP. Hui,

Ne per furorem in coniugem pecces, ere!

Mitesce. POT. Non mitesco. Sine. EUP. Non sivero.

≤line=1780≥ Occide me potius tuam quam coniugem.

POT. Egone dabo caput amputandam ob hanc? Sine.

EUP. Non per salutem pol tuam istuc sivero.

AEG. Te per tuam fidem amica barba deprecor,

Mihi parce. POT. Tibi parcam? Egone cervicem meam

≤line=1785≥ Tradam securi et interibo, tu quoque

Impune luxuriabere ac servabere?

Porrige priusquam membra dilaniem omnia.

AEG. Ego feci, et ego mi vir feram. Tantisper hunc

Ensem remitte, dum tua meaque pro

≤line=1790≥ Salute Ioseph atque regem deprecer.

Nisi impetraro, hanc ultro cervicem aut tibi

Aut speculatori secandam porrigam.

EUP. Aequissimum orat, ere; miseresce, quaesumus.

Te moveat aetas, sexus atque id temporis

≤line=1795≥ Amor impotens. POT. Inducitis me propemodum.

EUP. O utinam et in totum. Dii spero dabunt

Meliora quam praesumimus, deferveat

Quaeso ira paululum. In loculum suum

Ensem repone. Surgat uxor, et abeat.

≤line=1800≥ POT. Surgat meretrix. Introeamus hoc super

Negotio deliberaturi, foris

Sed tu morare, Eupoleme; mox revertero.

EUP. Res postulat, citius redi. Puto nil mali

Uxori in aedibus inferet. Dii boni,

≤line=1805≥ Quae pompa procedentum ab aula regia,

Tum principum tum satraparum insignium.

Rex suspicor tribunal occupaverit.

Aut nostrum Ioseph digno honore affecerit.

Hem, sat morae, intro, ut haec eris praenuntiem.

## ACTUS V. SCAENA XI.

Tetrametri.

PARHO, THALTIBIUS, A CONSILIIS.

≤line=1810≥ Cur Potiphar nostro quem adesse iusseram conspectui, haud

Comparuit? THA. Mandata regis exsecutus sum, sed is

Ob coniugem dixit morandum paululum. PAR. Morabitur

In maximum suum malum. Veniat Ioseph, ut sua

Prudentia innocentiaque digna capiat praemia.

≤line=1815≥ THA. Adduxero. PAR. Scitis viri gravissimi, quae Aegyptiis

Quantaque pericla, et quam ardua imminent mihi negotia,

Neque solus hanc provinciam possim subire, ut exsequar,

Quae spiritu prophetico facienda nostro ex somnio

Vates Hebraeus suggerit. Quapropter hunc potissimum

≤line=1820≥ Nos deligendum duximus, vel quemlibet alium, cui

Res tanta commendarier tuto queat, qui fructuum

Quintam per ubertatis annos partem in horrea convehat.

Vereor tamen, si praeter hunc alium virum ex nostratibus

Exquisierimus, neutiquam invenerimus. His super exigo

≤line=1825≥ Vestrum omnium decreta. ACON. Rex, in sempiternum vive. Non

Queamus invenire tam insignem virum, cui tantum opus

Commiseris. Tanta est enim fama, fide, innocentia,

Prudentia, sapientia, ut nullum secundum habeat. Virum

Nos hunc magistrum, nos ducem, nos iudicemque poscimus.

≤line=1830≥ Nos quoque beatos arbitramur, hunc adepti principem.

Quapropter, o rex optime, tua celsitudo fecerit,

Tantum virum si publicis negotiis praefecerit.

Id nos tui tum consules tum satrapae decernimus.

Sed praeco adest, exaudiamus quid Parhoni nuntiet.

## ACTUS V. SCAENA XII.

Tetrametri.

THALTIBIUS, PARHO, IOSEPH, A CONCILIIS.

≤line=1835≥ Adest Ioseph. PAR. Praesto siet. IO. In sepiternum vive, rex

Parho. Adsum Ioseph ad voluntatem tuam promptissimus.

PAR. Tantum mihi meoque regno praestitisti commodi,

Divine Ioseph, per tuam prudentiam ac sapientiam,

Ut nostro honore non queamus tibi vices, ut dignum erat,

≤line=1840≥ Rependere, nihilominus (uti possumus) tuis quidem

Honoribus, sed maxime nostris studentes commodis

(Cum nemo sit qui dignius fungatur istoc munere)

Super omnia Aegypti negotia te hoc die constituimus,

Et ut amodo illa pro tua prudentia ac sapientia

≤line=1845≥ Digne administres praecipimus. IO. O rex magnifice, quin’

Alium iubes hoc arduum munus subire publicum,

Qui auctoritate, dignitate, genere, et opibus eminet,

Meque eius asseclam? Certe agere principem et potioribus

His praesidere statum meum infimamque sortem dedecet.

≤line=1850≥ Et servituti pristinae torquem invidebunt liberi.

PAR. Ego sum Parho. Nullus tibi adversabitur. Nec quispiam

Nolente te manum aut pedem suum improbus vel contumax

Levabit. At secundus in regno meo veneraberis.

Dumtaxat una abs te cathedra et hac corona dividar.

≤line=1855≥ ACON. Divine Ioseph, nil tibi a nobis time, aut abs quolibet

Mortalium, nam te et tuam sapientiam veneramur, et

Exosculamur. Intrepidus amplectere hanc provinciam.

IO. Pro regis et populi salute non modo omnem industriam,

Omnemque sollicitudinem, verumetiam et hanc vitam meam

≤line=1860≥ Impendere ex animo paratus sum. Ergo si hoc me munere

Fungi iubes, rex maxime, praesto est Ioseph: utere

Tuopte me pro arbitrio. Dei mei per gratiam

Videbor ad onus publicum, quam ad nostrum honorem attentior.

PAR. Gaudeo. ACON. Tibi favemus, et congratulamur singuli,

≤line=1865≥ Divine Ioseph. Addecetque, rex, ut hunc praeconio

Iubeas celebri praedicari, ut populo ab omni debitis

Veneretur usque honoribus, sciantque cuncti Aegyptiis

Hunc constitutum principem. PAR. Mandabimus. Verum omnium

Primum stola adferatur byssina atque torques aurea,

≤line=1870≥ Currumque nostrum, Thaltibi, secundum honeste praepara,

Quo primum in hac, deinde in aliis evehatur urbibus.

THA. Facesso, rex, cum torque vestem mox feram, dein essedum.

PAR. Ades, mi Ioseph. Hoc manus meae anulo donaris, ut

Quodcumque eo signaveris ratum siet. ACON. Ratum quoque

≤line=1875≥ Tenebimus. THA. Hic vestis est. Hic torquis est. PAR. Ita
iusseram.

Exutus illa, hac induatur denuo. ACON. Rex maxime,

Nil hoc honore honestius, nil dignius. PAR. Factum bene.

Iam torquis aurea pectus et collum ambiat. ACON. Nil hoc quoque

Decentius. Iam voce, rex, praeconis hoc mandarit, ut

≤line=1880≥ Omnes Ioseph maximum decorent honore maximo.

PAR. Iuxta meam sententiam istuc suggeris. Mox, Thaltibi,

Eductum Ioseph publico praeconio per plateas

Nostro iubebis nomine Σωτῆρα κόσμου dicier,

Venerarier genuque flexo ab omnibus adorarier.

≤line=1885≥ IO. Tanto pro honore gratiam numquam referre valuero

Tibi, rex Parho. Ast operam dabo, ne ingratus umquam reperiar.

THA. Quod regi et omnibus placet principibus alacer exsequar.

En tandem adest cum uxore princeps Potiphar. PAR. Cum istoc mihi et

Cum uxore disceptandum erit. Tu exsequere, vos concedite

≤line=1890≥ Pro dignitate principes. ACON. Decet id quidem. Concedimus.

## ACTUS V. SCAENA XIII.

Tetrametri.

THALTIBIUS, POTIPHAR, PARHO, AEGLA.

Σωτῆρα κόσμου regis edicto hunc iubeo vocarier,

Genuque flexo Aegyptiis ab omnibus adorarier.

POT. Dii beati, quid videmus? Quanto honore et gloria

Evectum Ioseph cernimus? Quo decore circumducitur?

≤line=1895≥ Qua fronte nunc audebo regis me exhibere vultui?

Ob unius libidinem mulieris heu miser occido.

AEG. Confide, Potiphar, ego feci, et ego feram. POT. Quid tu feras?

Ego regis irati intueri vultum ut Orci (etiam innocens)

Horresco. Quid feras, mulier? Ecquid feras? Et hoc male

≤line=1900≥ Me habet, quod optimum virum non licuit antevortere. Heu

Quot opprimunt me angustiae, curae atque amaritudines.

O si mihi solum dehiscat ac barathrum absorbeat.

AEG. Lacrimas meas precesque nostras neutiquam aspernabitur.

Adeamus. Absit ut mei causa malo aut incommodo,

≤line=1905≥ Mi vir, labores quopiam. Procede, rex tribunal occupat.

THA. Σωτῆρα κόσμου regis, etc. Genuque flexo, etc. *ut supra*.

AEG. Indigna sum tuo quidem conspectui, generose rex

Princepsque clementissime, ob meam libidinem, dolum

Et pervicaciam, quibus castissimum adolescentulum

≤line=1910≥ Pellicere nisa sum in stuprum, et virum meum integerrimum

Technis meis mendacibus eo usque perduxi, ut pium

Fidumque (dum stuprum negasset) perderet in ergastulo.

Nihilominus fidens tuae, mi domine rex, clementiae,

Obsecro per has te lacrimas, ut hanc mihi et viro meo

≤line=1915≥ Noxam remittas maximam, quam in innocentem admisimus.

Quod si minus merebor hanc pro me impetrare gratiam,

Propter facinoris turpitudinem, oro, rex aequissime, et

Te obtestor omnia per poli terraeque magna numina,

Ne in hunc meum insontem maritum diriora exerceas,

≤line=1920≥ Sed prorsus in me saeviat sontem tua indignatio.

Quo, rex, thronus tuus sit immaculatus orbi iugiter,

Qui neminem innocentium, at tantum nocentes plexeris.

THA. Σωτῆρα κόσμου regis, etc. Genuque flexo, etc. *ut supra.*

PAR. Etsi quidem tuam per impudentiam, libidinem,

≤line=1925≥ Ac virulentiam magis peccaveris, muliercula,

Tamen maritus neutiquam sine crimine est, qui tibi magis

Quae mulier es fidei malae, quam fido Ioseph credidit.

Tu, Potiphar, cui credidi tum militarem exercitum,

Tum carceris custodiam, tum sacra et arcana Isidis,

≤line=1930≥ Tu gloriae maculam imprimis nostrae per imprudentiam

Et temeritatem. Tu facis diadema nostrum gentibus

Inglorium. Haeccine reddis bene de te merenti, Potiphar?

Et iam quidem factis tuis dignum reciperes praemium,

Verum illius qui oppressus est, te examini servavero.

≤line=1935≥ THA. Σωτῆρα κόσμου regis, etc. Genuque flexo, etc*. ut
supra.*

POT. Quid, rex Parho, quid potero respondere ad haec, qui noxius

Et morte dignus sum? Tua solius ex clementia,

Magnique Ioseph misericordia (mihi si qua est salus

Aut coniugi speranda adhuc) servabimur. Iusti nihil

≤line=1940≥ Praetendimus. Tantummodo imploramus misericordiam.

PAR. Adest Ioseph maximus ψονθομφανὴχ, qui si volet

Vobis suae salutis hostibus salutem conferat,

Tradam ipsius modo utrumque vestrum examini. Secedite.

THA. Σωτῆρα κόσμου reg. etc. Genuque flexo, etc. *ut supra.*

≤line=1945≥ POT. O sancta numina, hunc virum nobis propitium reddite.

AEG. Mi vir, dabunt nobis Dii ingenitam viro clementiam.

## ACTUS V. SCAENA XIIII.

Tetrametri.

IOSEPH, PARHO, AEGLA, POTIPHAR, THALTIBIUS.

Vivat Parho rex maximus! PAR. Salve, mi Ioseph. Hos tuae

Salutis hostes, gloriaeque nostrae, quos volebam ego

Ut digni erant punire crucibus, sed quod in te maxime

≤line=1950≥ Peccaverint, examini tuo relinquo acerrimo, ut

Per te necentur ense, laqueo aut igne, iuxta arbitrium.

POT. Miseresce, clementissime, miseresce, Ioseph, perditis.

Non nisi neci profecto sumus obnoxii atrocissime. At

Remitte nobis misericors scelus, quod in te admisimus,

≤line=1955≥ Quo tibi perennem gloriam paraveris. Nos quoque tibi

Perenniter devinxeris. IO. O rex tremende, denuo

Pro his te duobus obsecro. Memento quaeso quod mihi

Mitissime vitam meam cum his unicis donaveris.

PAR. Horum tibi si tanta cura sit, mi Ioseph, serva eos,

≤line=1960≥ Suamque vitam iugiter soli tibi acceptam ferant.

AEG. Recipe me, Ioseph, iam pudicam, quam impudicam passus es.

Recipe virum plus credulum verbis meis quam oportuit,

Semper tamen tibi faventem ex animo et imo pectore,

Recipito utrumque in gratiam, quod absque gratia tua

≤line=1965≥ Data vita mors amara sit. IO. Mihi vestra comploratio

Lacrimas quoque excutit. Resurgite, haud secus cordi meo

Posthac futuri quam fuistis antea, confidite.

Recipio utrumque per osculum sanctum in priorem gratiam.

PAR. Et ego, Parho, restituo te, Potiphar, honori pristino.

≤line=1970≥ Confide. Cuncta quae accidere abolebit hinc oblivio.

Sed est quod hac hora mihi promittier desidero.

POT. Ago gratias tibi, Parho, magnoque Ioseph maximas.

At quid siet quod Potiphar regi aut Ioseph deneget?

PAR. Quam postulabit primitus, dabitis Ioseph filiam

≤line=1975≥ Vestram pudicam coniugem. POT. Si copularier meo,

Princeps, volet generi infimo, absit ut negemus quippiam.

PAR. Tu posce, Ioseph. IO. Posco, Potiphar, mihi des filiam

Tuam Asenathen coniugem. POT. Despondeo. PAR. Adducatur huc.

Heus, Thaltibi, adduc Potiphari gnatam Asenath. THA. Vocavero.

≤line=1980≥ AEG. In luctu et in tremore se non compserit. IO. Solabitur,

Cum tibi secunda viderit. Nec vestium cultu Asenath

Nubet mihi, sed fide et honestis moribus. Novi indolem

Gnatae, quam ab incunabulis Deum timere ipse docui.

Sed eccam eam. ------------

## ACTUS V. SCAENA XV.

Trimetri.

ASENATH, THALTIBIUS, POTIPHAR, AEGLA,

PARHO, IOSEPH.

------------ Ut dixeras, praeco, parentes pristinam

≤line=1985≥ Tandem impetrarunt gratiam? THA. Pol pristinam.

AS. Ago gratias caeli Deo ter maximo. At

Quid me prodire volunt puellam in publicum?

THA. Nihil hinc mali. Rex te vocari iussit, ut

Parentibus congaudeas. AS. Pudor vetat

≤line=1990≥ Accedere. THA. Nimium pudorem pellito.

AS. Solatur hoc. Laetus pater fit obvius,

Princeps Ioseph sequitur, et rex maximus.

POT. Te, gnata, Ioseph principum princeps petit

Iubente rege habere honestam coniugem.

≤line=1995≥ Delibera quid hoc super negotio respondeas;

Decet haud patrem invitam elocare filiam.

Responde verbum principi coram Parhone,

Proceribus et parentibus, qui id expetunt.

AS. Quod regi et omnibus proceribus, quod patri et

≤line=2000≥ Matri placet, mihi placere aequissimum est.

IO. Spondes mihi te fore fidelem coniugem?

AS. Spondeo. IO. Meique pudice amantem? AS. Spondeo.

IO. Et liberos recte educantem? AS. Spondeo.

IO. Et ego tibi iuxta omnia haec respondeo.

≤line=2005≥ Ita me iuvet caeli Deus ter maximus.

AS. Meque ita iuvet caeli Deus ter maximus.

IO. Cape mutuae fidei atque amoris symbola.

AEG. Piissimum et longe omnium mortalium

Castissimum nacta es maritum filia,

≤line=2010≥ Cuius pudet me et paenitet probam indolem

Tentasse foedis operibus. PAR. Quid nunc? Sile.

Haud lacrimis commune gaudium decet

Confundere. Omnia tollet haec oblivio.

Congratulare nuptiis. AEG. Congratulor,

≤line=2015≥ Et gaudio mage quam dolore lacrimo.

PAR. Bene est. Eamus intro. Paria nuptiis

Sint gaudia et convivia. IO. Praecede, rex.

PAR. Sequere tua cum sponsa, Ioseph. Sequere me.

IO. Rex, te sequor. Sequere, socer socrusque, nos.

≤line=2020≥ POT. Te sequimur omnes alacriter. THA. Quae reliqua sunt,

Spectator, haud foris puta exhibenda, nam in

Penetralibus thalamisque cuncta regiae

Celebranda sunt. Quae nostra erant, exhibuimus.

GREX PER EPILOGUM.

Ad spectatores.

Trimetri.

Qui castitatem amatis ac veneramini,

≤line=2025≥ Suspicite Ioseph castitatis vindicem.

Qui lubricus es vel impudicis moribus,

Motus rebelles castitate supprime.

Quod praemium sit impudicitiae, vides:

Pudor, dolor, periclum, et exitium ultimum.

≤line=2030≥ At paululum etsi differantur interim,

Sunt multo honestiora castitatis praemia:

Honor, decus, laus, et perennis gloria.

Vos itaque qui castis favetis moribus,

Quia castitatem comicῶς probavimus,

≤line=2035≥ Si candidi estis, et placuimus, plaudite.



# Back



Finis Iosephi.

Ultraiecti.

Harmannus Borculous excudebat, anno

1553\.

