# Front

/

Joannis Reuchlin Phorcensis

Scaenica Progymnasmata

Hoc est

Ludicra praeexercitamenta



# Main



## PERSONAE

Prologus

Henno, villanus

Elsa, uxor Hennonis

Abra, filia Hennonis et Elsae

Dromo, servus

Greta, villana

Alcabicius, astrologus divinaculus

Danista, pannicida mercator

Petrucius, patronus

Minos, iudex

Choraules et Chorus

**CODICES**

A codex Erfordiensis 1497

B codex Upsaliensis 1497

C ed. princ. Io. Bergmanni de Olpe 1498 T ed. Anshelm

SEBASTIANUS BRANT[^1]

Accipe, Vangionum praesul venerande, Ioannis

Capnionis nostri comica dulciloqui,

Quo duce Germanos comoedia prisca revisit

Et meruit soccis Rhenus inire novis.

≤line=5≥ Barbarico ex fumo flammas meus ille decoras

Capnion elicuit: gratia multa viro.

Multum docta cohors, multum cirrata iuventus

Debet Capnioni, multa Thalia meo.

## PROLOGUS

Novus poeta sentiens actoribus

Spatium deesse temporis quo se parent

Vertit statim quam fecerat comoediam

In ludum anilem, quem vocat progymnasmata,

≤line=5≥ Nec argumento nec stilo sublimia.

Nam uxoris aes reconditum vir invenit

Ac subtrahit, servo remandat improbo.

Idem furatur atque iuri sistitur,

Astu advocati ipsum advocatum decipit.

≤line=10≥ Non est soluta oratio, sed vinculis

Iambicis trimetris ligata comice.

Optans poeta placere paucis versibus

Sat esse adeptum gloriae arbitratus est,

Si auctore se Germaniae schola luserit

≤line=15≥ Graecanicis et Romuleis lusibus.

Nobis favete nunc et huius fabulae

Aures benignas commodate actoribus.

*Elsa. Henno. Dromo.*

**Els**. Muliercularum est misera condicio hercule

Atque iis magis quae sunt maritis coniuges.

≤line=20≥ Hoc usque sensi quae viro sum subiuga.

Quaecunque nendo operamque dando, domesticis

Curis, lucris negotiisque villicis

Vel quaerito vel condo parsimonia,

Totum hoc meus ludit maritus et bibit,

≤line=25≥ Ut vix mihi lodix supersit sutilis,

Pauper lacerna, ricula et calyptra: iam

Non ego capillos plagulis connexito.

**Hen**. Faxo sciam, tantum quid uxor murmurat;

Ne forte sensit quid dolo subtraxerim

≤line=30≥ De eius crumenula. Sed est mirum unde tot

Sibi aureos corraserit muliercula.

Sum ego vir et vix de omnibus laboribus

Totius anni vel talentum congero.

Huic autem heri octo sum furatus aureos

≤line=35≥ Latenter ex loculo, loco vix credito.

Adeo mea uxor parca parsimonia

Plus multo agit quam ego laboribus, tamen

Et hoc quidem non nihil in annuis lucris

Venit recensendum, quod in dies bibo,

≤line=40≥ Ludo, sed et scortor aliquando et balneor.

Id me beat, tritum quod est proverbium:

Tenax requirit prodigum. Ille ego ipse sum,

Et illa rursum haec ipsa sit necesse erit.

Sed adorior tumultuantem feminam.

≤line=45≥ Uxor, bonum sero. **Els**. Et quidem sero nimis,

Nil serius mihi est bono, cui labor

Tantum diurnus incubat, quod vesperi

Iam vix queam prae pigritudine hiscere.

**Hen**. Quodcunque sit laboris utrique, attamen

≤line=50≥ Nil nostrum utrique, quod sciam, reliqui est super;

Quin ego annuo labore quem graviter fero

Vix suparum post omnia mihi in lucro est.

Semilacer incedo resartis vestibus,

Id ego usque adhuc mecum moleste cogitans,

≤line=55≥ Quod ad oppidum mihi migrandum quotidie est

Ad honestos et voluptuarios viros,

Quibus affero caseum, nuces, lac, olusculum,

Poma et pira et genus id meorum fructuum.

Statui quidem Danistam, amicum filiae

≤line=60≥ Nostrae, prece oppugnare. Scis quem nomino?

**Els**. Scio: qui in oppido tenax mercator est

Nostramque vult domi suae ancillarier.

**Hen**. Recte tu: eum statui precari ut crederet

Palmas decem vel vilioris lanei

≤line=65≥ Panni, manuleata quo mihi paenula

Fieret, vel amplius ex eo si emungere

Possem, idque verbo nuper ei insinuaveram,

Dicens peculium haud mihi ullum extare nunc.

Conicere sat valui nec invitum fore.

≤line=70≥ Quare hic Dromo legandus est in oppidum,

Ferat mihi a Danista eum pannum in diem

Credendum, ubi aeris atque opum plus suppetat.

**Els**. Tu loquitor illi in rem tuam quicquid voles.

Ego exeo, ut curem interea, ut stabulent boves.

≤line=75≥ **Hen**. Heus tu Dromo. **Dro**. Quid est? **Hen**. Veni, haud
clam te est meus

In te animus ille amans tui et fidelior

Quam caeteris erga suos famulos sit: hinc

Tuam fidem in re quadam ego repeto ardua

Occultius quam alias nihil petiverim.

≤line=80≥ **Dro**. Sis certus: isti dixeris lapidi et luto.

Quicquid tacendum est, optime tacebitur.

**Hen**. Mea uxor, ut nosti, se pauperem facit

Semper, nec ullum obolum dat, ingluviem ut mihi

Satiet meam, nam alumnus illi ego libens

≤line=85≥ Sum, at illa contra mihi nequaquam; eo fui

Cautior in inquirendo, si peculium,

Quod parcitate sua lucrata aliquando sit,

Aliquo loci pessumdatum aut absconditum

Valerem ea absenti excavare furaciter.

≤line=90≥ Quid pluribus? repperi in eo ipso saepto, item

Et in ipso eodem ovium ultimo praesepio

Octo aureos a femina reconditos,

Quos te velim Danistae ut afferas cito,

Huic pannicidae, nosti? in oppido, viro

≤line=95≥ Mihi meisque valde amico. **Dro**. Novi ego,

Nam et ille me novit vicissim. Deinde quid?

**Hen**. Pro iis mihi ut pannum bonum mittat velim,

Quo lautius redimiculum fieri queat,

Ne semper et pannosus et tam sordidus

≤line=100≥ Incedere ad sodalitatem et symbolum

Cogar bibendi aut balneandi tempore.

**Dro**. Fiat. **Hen**. Cave utiliter geras tibi quae impero.

**Dro**. Fiat. **Hen**. Pecunia nemini alteri, cave.

**Dro**. Fiat. Magister admonet, quod ipsemet

≤line=105≥ Non negligenter eram secuturus, mihi ut

Retinerem et aurum, nec darem cuiquam alteri.

Sed pannum ab illo pannicida emungere

Ex credito et vendere peregrino viro

Data pecunia, simul quam ego furer,

≤line=110≥ Sententia est mea, sic volo, sic proposui.

**Els**. Queritur maritus miseriam, totum aes bibit,

Dilapidat argentum suum tam prodige,

Quam si leves essent aristae. Ego secus,

Nam quandocunque datur, subduco nummulum

≤line=115≥ Commutoque argentum clam in aurum haud segniter,

Quod cumulo et inde condo sub praesepio.

Hic ludus, haec mea est voluptas maxima.

Nam saepe bis terve in die loculum exuo

Videoque si sit aurum et an speciosius

≤line=120≥ Quam fuerit antea, sic item reconditur.

Nunc vado item meopte more, dum Dromo

Iussum capessit, dum loquuntur invicem.

Heus tu crumenula, quam beate et bellule

Vales? sed ecce quid evoluta singula

≤line=125≥ Cerno? Papae! heu miseram me! hoc exsecrabile,

Hoc luctuosum, hoc anxium infortunium.

Crumena non est. O propinqua subveni

Vicina Greta, funditus sum perdita.

**Gret**. Amica valde mihi atque cara, quid Elsa hoc est

≤line=130≥ Quod clamitas? **Els**. Heu funditus sum perdita,

Ablata vita est, victus imminutus est.

**Gret**. Dic mihi, quid? **Els**. Auri aliquantulum congesseram,

Defoderam in praesepe clam meo viro.

Nunc cum maritus luget indigentiam,

≤line=135≥ Veni meam resciscitans opulentiam,

Loculum evolutum et aurum abactum comperi.

Heu me miserrimam! **Gret**. Scio quid factites.

**Els**. Quid? **Gret**. Est in oppido mathematicus, satis,

Aiunt, peritus astrolabri et manticus.

≤line=140≥ Eamus, uno solido mercabimur

Virum, quod indicet peculii furem.

**Els**. O solidum feliciorem Caesare!

**Gret**. Eamus. **Els**. Ibo, manebit usque vir domi.

Choraules. Chorus.

Mortalium iocunditas volucris ct pcndula

movetur instar turbinis quem nix agit sedula.

quid ergo confiditis ingloria?

Qui dives est penuriam formidat ignobilem

instabilis fati rotam semper timet mobilem

degitque vitam prope fallibilem.

Qui pauper est ni-hil ti-met, ni-hil pot-est per-dc-rc,

sed spe bona laetus sedet, nam sperat acquirere

discitque virtute deum colere.

## ACTVS SECVNDVS

*Alcabicius. Greta. Elsa.*

**Alc**. Ptolemaeus in libris Alarbamakalet

Artes magisterii bonas nobis dedit :

≤line=155≥ Astrorum et omnium quae scire caelitus

Homines decet, stellarum et erronum situs,

Signorum amicitias et intutus graves,

Domuum locationem, ut inde singulam

Nos rem queamus scire, sive futura sit

≤line=160≥ Seu denique praesens aut praeterita.

**Gret**. Audis quid iste astrologus augurat oscitans ?

Ex circulo hoc se dicit nosse singula.

Vis ut loquamur de tuo thesaurulo ?

**Els**. Quidni? Libenter. **Alc**. Ecquis est ? **Gret**. Aliquae.
**Alc**. Quis est?

≤line=165≥ **Els**. Est femina, privata, paupera, egena, inops.

**Gret**. Tace. **Alc**. Haec domus non pauperes sed divites

Amat, repellit pauperes, abitedum.

**Gret**. Magister, esset ista abundans maxime,

Si per furum licuisset heu petulantiam.

≤line=170≥ Nam hoc tempore est praereptum huic peculium,

Quod humi defossum habebat. **Alc**. Hora cedo qua?

**Els**. Iam circiter secundam. **Alc**. Hoc est scitu dignum.

Aries, dein taurus, dein gemini, dein

Cancer, dein leo, dein virgo, dein

≤line=175≥ Et libra, tum scorpio, malum hoc signum notat.

**Els**. Quin pessimum. **Alc**. Tacete. Sexta domus cadens.

Rursus malum. Mulier, rogo qua parte, quo

Momento et horae punctulo quove atomo?

**Els**. Ecastor haud meminisse possum horologiumque

≤line=180≥ Aedituus ille noster indocte regit.

**Alc**. Qui ignorat ignorabitur, vel aestima.

**Els**. Post portionem mediam erat, recte scio.

**Alc**. Bene est, fuit tum triplicitatis tertius

Mercurius, hic dominusque quaestionis est.

≤line=185≥ Hoho silete, calculis negotium

Totum brevi tenebo perfectissime.

Immo teneo: senex vir est et villicus

Caputque tectus pileo ad latus rubro

Nebrideque pectus decorat hirsuta nimis.

≤line=190≥ **Els**. Certe marito similis est. **Gret**. Tace obsecro.

**Alc**. Bibit libenter. **Els**. Certe is est. **Gret**. Tace obsecro.

**Alc**. Et balneatur. **Els**. Atque is est. **Gret**. Tace obsecro.

**Alc**. Scortatur in mirum modum. **Els**. Hic non est meus,

Nam me recumbentem sibi vix basiat.

≤line=195≥ **Alc**. Illi fuit quondam arcta tecum habitatio.

**Els**. Vetera hic nimis commemorat, haud scio quis est.

Teneris solemus ludere annis latius.

**Gret**. Tace modo. **Alc**. Unus e villa est qua victitas.

Astronomicae leges vetant plus dicere.

≤line=200≥ Praestate vaticinanti oblatum solidum.

**Els**. Tene magister, suspicor male, nescio.

**Alc**. Valete. **Els**. Certe mehercules tetigit virum

Meum. **Gret**. Invenis multos viros eiusmodi,

Ego nequivi segregare neminem.

≤line=205≥ Sic est locutus in viros quam plurimos.

Putas, maritus hanc tuam crumenulam

Optaret expilare, egenti qui daret?

**Els**. O Greta, nescis omnium mentes virorum

Et te peto, nolis cuiquam fidere.

≤line=210≥ Sed ecce quid maritus et Dromo parant?

**Gret**. Rixantur inter se. **Els**. Unde tantum esset mali?

*Dromo. Henno. Elsa.*

**Dro**. Pecuniam simulque pannum detinet

Danista, ait te affore sibi perendie.

**Hen**. Quod si nequisset pannicida eum mihi

≤line=215≥ Tecum dare (ut rediens acute disputas),

Tu debuisses de pecunia secus.

Sed uxor intrat. Tu cave pecuniam

Ne nomines. Danista quid locutus est?

**Dro**. Et se et sua omnia dat potestati tuae

≤line=220≥ Petitque filiam sibi ancillarier.

**Hen**. Fieri potest. **Els**. Dromo nec optat nec petit.

**Hen**. Quare? **Els**. Quia inter se odiunt nihil Dromo

Et filia. Expedi marite negotium.

**Hen**. Dromo. **Dro**. Quid est? **Hen**. Aliud nihil responderat?

≤line=225≥ **Dro**. Nisi ut valeres tu et magistra salubriter,

In proximo emporio velit tecum loqui.

**Hen**. Sat est. Eum tueantur optimi loves.

Els. Et ego opto felix valeat usque vir bonus.

*Choraules. Chorus.*

Digna sunt Apolline quae concinunt poetae,

≤line=230≥ Quo coruscant numine divinitus prophetae,

Diligamus ergo nos vates caelitus sacros,

Quorum ludos scaenicos ostendimus facete.

## ACTVS TERTIVS

*Henno. Elsa. Dromo.*

**Hen**. Ehodum redegi cuncta nunc in ordinem,

Quae mecum ituri in oppidum ferte ad forum,

≤line=235≥ Ut veneant quam plurimi. **Els**. Num tu traham

Frugibus onustam lateribus venum trahes?

**Hen**. Non. Vos abite, caulem, olusculum, allium,

Lac, caseum portate supra verticem,

Partim quoque et suffarcinate vestibus,

≤line=240≥ Quicquid potestis ferre, ferte ad nundinas.

Nam auro est opus non aliter atque vita. **Els**. Ita

Censeo quidem. **Hen**. Praeibo, vos sequamini.

Dromo, Dromo, mecum, sed fenum baiula

Adeoque binos tolle fasces quoad potes.

≤line=245≥ **Dro**. Curabo recte. **Hen**. Iam veni. **Dro**. Venio
modo.

*Danista. Henno. Dromo.\\*

**Dan**. Pecuniam fers Henno? **Hen**. Cur pannum mihi

Hoc cum meo Dromone nullum miseras?

Aut cur et ipsos aureos datos tibi

Octo retentas? Nisi tui fidentior

≤line=250≥ Essem, nihil non suspicarer, ut solent

Qui nesciunt quis improbus vel quis probus.

**Dan**. Tu vero habes pecuniam atque ego pecunia

Careo, fidem tuam secutus maxime.

**Hen**. Iuro aureos dedisse, qui nil sumpserim.

≤line=255≥ **Dan**. Pannumque iuro dedisse, qui nil sumpserim.

**Hen**. Veni Dromo. Tibi iste pannum tradidit?

**Dro**. Non. **Hen**. Ecce. **Dan**. Tune pecuniam dederis mihi?

**Dro**. Non. **Dan**. Ecce. **Hen**. Pannum tune portasti Dromo?

**Dro**. Non. **Hen**. Ecce. **Dan**. Crede, dedi Dromoni quindecim

≤line=260≥ Panni boni ulnas, tibi referret credito.

**Hen**. Quid credito? numeravi in huius ego manus

Octo aureos. **Dro**. Factum, magister, pernego.

**Hen**. Et ego, Danista, ulnam vel ullam pernego.

**Dan**. Fateor, tibi, Henno, non dedi, famulo dedi.

≤line=265≥ **Dro**. Factum, Danista, pernego. **Dan**. O probe vir
Dromo,

Non inde sic evaseris trilittere.

**Dro**. Trilittere? hoc quid est? num fama laeditur?

Famam viro obfuscas? magistratus vetat.

Dan. Trilitterumne nomen est suis aut bovis?

≤line=270≥ Quid? si bovem te nominem? sed o Dromo.

**Dro**. Quid o Dromo? feci nihil quod dedecet.

Dan. Iudicio sisti te spondes? **Dro**. Spondeo.

Dan. Quin iam? **Dro**. Placet. **Dan**. Promitte. **Dro**. Promitto.
**Dan**. Veni.

*Choraules. Chorus.*

1-3 Musis, poetis et sacro Phoebo referte gratias.

≤line=275≥ Visus nequit infirmitas Apollinem contingere,

Illitterati caecitas nequit poetam cernere.

Hinc hostis est audaculus, qui nescit ullas litteras,

Poeticis ornatibus poeta vincit viperas.

Nisi luisset vatibus infensus et contrarius

≤line=280≥ Thersita sive Zoilus, nil esset illis clarius.

## ACTVS QVARTVS

*Dromo. Petrucius.*

**Dro**. Salve perite iuris et miseris pater,

Patrone, consul, rhetor et legum sciens.

**Petr**. Non admodum misero pater, sed diviti.

Nam liberi, uxor et domus multis egent,

≤line=285≥ Quos cogor educare mercenarius,

Quare nihil me pauper unquam divitat.

At vade pauper. Abi, miser me nil beat.

**Dro**. Quid? si lucri ex causa tibi quid nascitur?

**Petr**. Potest quidem hoc, sed cedo quid negotii est?

≤line=290≥ **Dro**. Nosti Danistam? **Petr**. Feneratorem malum?

Novi. **Dro**. Trahit nunc me ante iudicem sagax.

**Petr**. Quare? nam oportet sciscitari singula.

**Dro**. Meo magistro quid referre debui

Octo aureis sumptis, eos non tradidi,

≤line=295≥ Sed credito mercem recepi et vendidi.

Nunc postulant uterque, utrisque pernego.

Nequeunt probare uterque propositum suum.

**Petr**. Causam bonam foves, si dimidium dabis

Octo aureorum, at est secus si non dabis.

≤line=300≥ **Dro**. Cui darem? **Petr**. Mihi patrono, nam mea

Opera solutus eris ab hac instantia.

**Dro**. Duos dabo, miserere paupertatulae.

**Petr**. Fiat. Cave nil nisi Ble respondeas.

Si quaero quae, tu redde Ble atque aliud nihil.

≤line=305≥ **Dro**. Faciam. **Petr**. Duos mihi polliceris aureos?

**Dro**. Promitto, dummodo vicero. **Petr**. Modo viceris.

Eamus huc. Iudex tribunal occupat.

*Minos. Danista. Petrucius. Dromo.*

**Mi**. Praeco, iube silentium. Adversarii

Ubi sunt? Abest nomencalator nominum.

≤line=310≥ **Dro**. Compareo, iudex, et aio quod Dromo

Ulnas recepit panni adusque quindecim

Metiente me pretiique nil mihi solverit.

Cogatur ergo octo aureos persolvere.

**Mi**. Quid tu taces? **Dro**. Ble. **Petr**. Apparet hic surdus miser.

≤line=315≥ **Mi**. Vade hinc Petruci, patrocinare surdo huic.

**Petr**. Ducendus, haud vocandus est, id sentio.

**Mi**. Curate vos causidici, ut unusquisque sit

Cum instructionibus paratus litium,

Ne ut antea turbemur in processibus.

≤line=320≥ Sed introit Petrucius iam, quem prius

Audire et expedire stat sententia.

**Petr**. Minos, miser surdaster atque mutus hic

Nequit fateri aut diffiteri nec loqui.

Sed consulo, Danista causam testibus

≤line=325≥ (Si vincere optat et obtinere) iam probet.

Dan. Taceatne sive loquatur, id refert nihil.

Ego solus hoc sibi solitario dedi.

Igitur probare nil queo, sed hunc peto

Iurare decisorium et calumniam.

≤line=330≥ **Mi**. Petruci, eum adduc, ut vel hunc interrogem.

Homo, Danistae quid respondendum putas?

**Dro**. Ble. **Mi**. Non voles calumniam inferre improbe.

**Dro**. Ble. **Mi**. Interrogatus vera ne negaveris.

**Dro**. Ble. **Mi**. Sed probatione falsa ne utere.

≤line=335≥ **Dro**. Ble. **Mi**. Neve quos pecunia corruperis.

**Dro**. Ble. **Mi**. Differendam ne tibi litem pares.

**Dro**. Ble. **Mi**. Saepe Ble multumque Ble. Tibi suadeo,

Danista, ut hunc missum sinas, nil obtines.

Dan. Ego obsecundor et obsequor, valeat latro.

≤line=340≥ **Mi**. Et ego, Petruci, absolvo sic clientulum.

*Choraules. Chorus.*

Cedant fori contentio et iurgia,

Si vis, quies ut sit tibi perpetua,

In atrio nam Tartari

Sunt et Minos

et Aeacus

Et caeteri consules et advocati.

Vetat Musa sequacibus industris

Frequentare iuridici subsellia,

Ubi vigent versutia

Calumnia

Mendacia

Doli mali proditoriaeque fraudes.

Sed hortatur te laureis virentibus

Et caelestis Apollinis concentibus

Dies noctes incumbere

Et libere

Et impigre

Ut cum Phoebo sempiternus esse possis.

## ACTVS QVINTVS

*Petrucius. Dromo.*

**Petr**. Fortuna nobiscum fuit Rhamnusia,

Fortuna quae vertit revertit omnia,

≤line=355≥ Bene vertit acta quae ante iudicem egimus,

Quibus Danista te volutum prendidit.

Sed es solutus iudicis sententia

Opera mea et consilio et auxilio simul.

Quare tuam fidem oro, ne me proferas,

≤line=360≥ Quod iure pacti portionem sumpserim.

Multo minus tandem mihi stipulatus es.

Duos enim pollicitus es dare aureos,

Quos absque controversia merui probe.

Exspecto des. Dare vis, Dromo? **Dro**. Ble. **Petr**. Eiusmodi

≤line=365≥ Ultra haud oportet alloqui vocabulo.

**Dro**. Ble. **Petr**. Non oportet talibus nunc moribus,

Nam libere loqui vales iam. **Dro**. Ble. **Petr**. Nihil

Hac voce, soli cum sumus, deinde est opus.

**Dro**. Ble. **Petr**. Vis dare an non? te rogo. **Dro**. Ble.
**Petr**. Non ioco

≤line=370≥ Sed serio propere est eundum istuc mihi.

**Dro**. Ble. **Petr**. Versipellem mehercules te iudico,

Immemorem et ingratum mihi merito bene.

Vis solvere aureos duos mihi debitos?

**Dro**. Ble. **Petr**. Non quiescam, donec inveniam modum

Solvendo sis, aliter minas male senseris.

*Elsa. Greta. Henno. Dromo. Abra.*

**Els**. Vicina, nunc pendeo animi. Opperior virum

Ex oppido, Danista cui iurgatus est.

Timeo viri severitatem, nescio

Quorsum excidit rumusculus de iurgio.

≤line=380≥ Potens Danista, sed maritus fortior.

At ecce longe illum per arva incedere

Video, suas spargentem et inde et hinc manus:

Scire velim an assit pax, nimis sollicita sum.

**Gret**. Quid te attinet, pax iurgiumve respondeat?

≤line=385≥ **Els**. O Greta, nescis de Dromone et filia:

Fuit clam habendum Hennone semper, filia

Non nihil amat Dromonem et is magis quidem

Rursus amat Abram ex intimo pectusculo.

Voluique utrosque combinare (ut est sacris

≤line=390≥ Legibus apertum) matrimonialiter.

Sed heu fortuna, quae domat mortalia,

Ea noluit permittere, at succensuit

Hodie maritus in oppido contra meum

Dromonem, et haec mihi cura maxima omnium est.

≤line=395≥ Negligo crumenam, Greta, si vivat Dromo.

**Gret**. Sine me tuum alloqui maritum, ubi venerit,

Nam mansuefiet in modum passerculi.

**Els**. Tace, venit. Hen. Quis est domi? **Els**. Uxor ipsa sum.

**Hen**. Excandeo ludibrio me haberi, item

≤line=400≥ Et infidelem et futilem et femineum.

**Els**. Quare, marite virque dilectissime?

**Hen**. Quia Dromoni scelus apertum impingitur:

Danista pannum credito dedisse vult,

Dromo negat, quod id ab hoc receperit.

≤line=405≥ Adiere uterque iudicis sententiam.

**Gret**. Vicine noster Henno salve. Nam salus,

Ubi es tu, ibi est. **Hen**. Salveque Greta identidem.

**Gret**. Quid rerum in urbe? **Hen**. Uxori ego dixi modo,

Quia Dromoni scelus apertum impingitur.

≤line=410≥ **Gret**. Apertum? **Hen**. Ut ipsi aiunt. At id beat meam

Erga hunc fidem, quod liber est sententia.

**Els**. Heus liber est? adolevit hic domi probe

Semper probis et integris Dromo moribus.

Optavit autem filiam uxorem sibi

≤line=415≥ Quam saepe! nolui tibi, Henno, dicere

Nisi nunc. **Hen**. Dromo solutus ex sententia est.

Aegre Danista fert: uter constantior

Atque probior sit, iudicis sententia est.

**Gret**. Vis ergo tecum redeat ille in gratiam?

≤line=420≥ Scio ille ubi est. **Hen**. Volo. **Gret**. Veni Dromo citus.

**Dro**. Quid est? **Hen**. Frequens hodie fuit turbatio,

Quo nescio quis nostrum hoc incidit scelus.

Si dicis omnem rem, acta ut est, promittimus

Ego et uxor Abram filiam uxorem dare.

≤line=425≥ **Dro**. Uxorem? **Hen**. Ita. **Dro**. Breviter revolvam
singula.

Tu Henno octo es uxori furatus aureos,

Pro panno ego quos pannicidae solverem.

Novi quod usurarius Danista sit.

Decepi eum his octo aureis mirum in modum,

≤line=430≥ Iuris peritum adeptus perfidum et nequam,

Quotam suam qui pactus esset litium.

Antistrephonte, syllogismo rhetorum,

Decepi eundem, quo institutus sum modo.

Nunc cuius est probitas proba ex sententia,

≤line=435≥ Peto filiam uxorem dari atque hos aureos

Loco dari dotis. **Gret**. Dromo bene iudicat.

**Els**. Assentior, caream licet peculio.

Tamen nihil molestius perpessa sum

Unquam a die qua nata sum, at consentio.

≤line=440≥ **Gret**. Decet, Henno, te nihil refragari modo,

Nam et fortis est et laboriosus et efficax,

Nec adhuc vir est, nec adhuc iuventae proximus,

Pulcher, decorus. **Hen**. Filia, an placet tibi?

**Abr**. Placet. **Hen**. Ergo habe atque habeat, satis dos ampla erit.

≤line=445≥ Venite, adeste, estote amantes coniuges.

Quae contulit laboris aeviternitas,

Ea omnia in dotem damus. **Els**. Pax est rei.

**Gret**. Vobis salutem opto, huius et comoediae

Quibusque spectatoribus. Iam plaudite.



# Back



[^1]: *Hoc carmen in T ante prologum positum est*.

