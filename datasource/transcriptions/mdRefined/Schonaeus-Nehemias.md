# Front



TERENTII CHRISTIANI NEHEMIAS.



# Main



## 1. Actorum nomina.

NEHEMIAS, pocillator regius.

SATIBARZANES, aulicus.

HANANVS,

SADOCVS, Iudaei.

AZARIAS,

ELIASIBVS,

BIBRIA, seruus.

LESBIA, ancilla.

GOSEMVS, Iudaeorum hostes

SANABALLATVS,

TOBIAS,

SIMALIO, milites.

SANGA,

## 2. PROLOGVS.

Senarii Iambici.

ADeste spectatores humanißimi.

Politiores quos delectant literae,

Quique ingenuis operam nauantes artibus

Studiis vos addixistis liberalibus,

≤line=5≥ Adeste, inquam propius, absit cunctatio: vt

Intelligatis quid sit, quod nunc vos velim.

Nouam grex noster vobis actiunculam

Ornatu hic denuo exhibebit comico,

Sacram è sacris rursum desumptam literis.

≤line=10≥ Quapropter aequum esse arbitror, vti beneuolas

Nobis aures, itidem vt nuper, dignemini

Accommodare; non quas saepe ludicris,

Futilibusque poëtarum veterum naenijs

Studiosè olim arrexistis: sed quas mysticis

≤line=15≥ Diuini praebetis verbi praeconibus.

Quod hi in sacris aedibus è suggestu docent,

Hoc vos spectandum proferemus plenius.

Magis, ni fallor, mens vobis mouebitur,

Cùm rem, vti gesta est, cernetis exhiberier

≤line=20≥ Nihil hîc aut deforme, aut profanum, aut friuolum,

Nihil bonis quod offecturum est moribus

Vsquam reperietur. Quin omnis exulat

Hinc turpitudo, verborumque obscoenitas.

Nusquam hic aut lenoni, aut meretriculae, nusquam

≤line=25≥ [^1]Salacibus adolescentulis datur locus.

Res casta castam orationem postulat.

Quare quam vobis noster grex comoediam

Hic actione repraesentabit scenica,

≤page=3≥

Attentis oro vt auscultetis auribus,

≤line=30≥ Historiam hic nostris temporibus aptißimam

Coram mox exhibebimus Nehemiam,

Euersae instauratorem illum Hierosolyma,

Diuinae quem nobis depingunt literae.

Idcirco simul omnes huc animum aduertite,

≤line=35≥ Fauentem, aequum, beneuolum ac candidum.

Omnem clamorem, omnem prohibete strepitum

Inertium compescite insolentiam.

Ne finite amabo, vt nos qui tantum commoda

Vestris pro viribus studere nitimur,

≤line=40≥ Iniquis circumuenti videamur modis.

Vt & alias posthac libeat didascalo

Nostro scribere nouas, si videat quas facit

[^2]Vobis non displicere fabulas: & nos

Deinceps amictu decoratos histrico,

≤line=45≥ Prodire saepius in proscenium iuuet.

Agedum puer, exi ocyus, vt spectatoribus

Periocham nostrae recites actiunculae.

## 3. Comoediae argumentum.

PErsarum regi dum seruit Nehemias,

Procul à natali quondam distractus solo.

Euersa cladem cognoscit Hierosolyma.

Quo nuntio perculsus, tristem patria

≤line=5≥ Lachrymis prosequitur casum. mox à rege eò

Se vt dimittat petit: impetrat, proficiscitur,

Vrbem instaurat, minantur aduersarij.

Qui dum conscripto exercitu nouum parant

interturbare opus, subita formidine

≤line=10≥ Exanimati, clam omnes aufugiunt turpiter.

≤folio=I2≥

4\.

Iudaei gestientes gaudio, ac Deum

Laudantes, inchoatum perficiunt opus.

## 4. ACTVS I. SCENA I.

NEHEMIAS

Senarii.

NVnquam profecto aequè ac modo seruitus mihi

Onus visum est & miserum, & graue cùm ad plurima

Qua hîc perpetior incommoda, tantum patriae

Accedit desiderium: à qua quò diutiùs

≤line=5≥ Absum, hoc reuisendae eius cupiditate mens

Accenditur vehementiùs. Hei misero mihi,

Tantumne terrae natalis mortalium

Ferè cuique innasci affectum, aegritudines

Licet calamitosas hic vt malit pati,

≤line=10≥ Quàm in externo loco vitam traducere

Felicem, facilem, & commodam? Atqui haud arbitror

Hanc communem cupidi animi impatientiam,

In vllo quam in me maiorem reperirier.

Quoquò me verto, eius semper mihi ob oculos

≤line=15≥ Errat imago, eius desiderio maceror,

Eius amore extabesco, eam spero miser,

Eam cogito, eam somnio, illa me dies,

Noctesque solicitum habet: eius curam mihi

Nisi mors, adimet nemo. Quod si me huc mea

≤line=20≥ Fortunae redigant, vsque ab illa vt distrahar,

Nullaque eò redeundi mihi spes affulgeat,

Actum est, perij. iam quiduis malim perpeti.

Quàm ab ea perpetuò semotus viuere.

Et quotumquemque hominum reperias obsecro,

≤page=5≥

≤line=25≥ Cui non huiusmodi vitae facillimè

Obrepat saturitas, in qua nihil nisi

Multorum insit malorum propagatio?

Atque adeo solus sum, habeo hic neminem, neque

Amicum, neque cognatum, neque consanguineum:

≤line=30≥ Nec qui me respiciat hic quisquam est vspiam:

Qui quod aegrè est animo afflicto salubriter,

Blandèque monendo conetur reuellere:

Quem conuenire, quem consulere, & alloqui

Liceat: qui partem aliquam aegritudinis ferat.

≤line=35≥ Quibus omnibus sublatis, quidnam est quod mihi

Aut gaudio, aut solatio post hac queat

Esse? aut cur non quam ocyßimè abolerier

Malim, quàm vitam tantis calamitatibus

Vndique refertam exigere? Mors felicibus

≤line=40≥ Sit extimescenda sino: at infelicibus

Infortunatisque exoptandam censeo.

O Hierosolyma. Hierosolyma, vrbs prae caeteris

Mihi longe charißima ciuitatibus!

Ah, perij, siccine me miserum abs te distrahi!

≤line=45≥ Tuique cura perpetuo excruciarier?

Verum si non sit accedendi sit modo

Quo pacto tecum agatur audiendi copia.

[^3]Iampridem est annus, aut eo amplius, nihil

De te quod huc allatum sit. imo qui mihi

≤line=50≥ Tuarum rerum conditionem literis

Suis quondam solebant impertirier,

[^4]Nunc nescio quo casu conticent. Credo.

Vt sit, quò se fortuna, eodem quoque fauor

Mortalium inclinare consueuit. Quia

≤line=55≥ Miseri sumus, nemo est cui Nehemiae

≤folio=I3≥

≤page=6≥

In mentem venias. verùm si feliciter

[^5]Nostrae se haberent res, paratißima procul dubio

Amicorum, cognatorumque copia

Suppeteret: nunc Eheu deserti viuimus.

≤line=60≥ Ad eius commouetur occursum, procul

Quem conspicio huc aduentare? peregrinus est,

Nisi me forma, & habitudo fallit corporis.

Illum opperiri hic certum est, vti rogem quò eat,

Vnde veniat, quem quaerat, qua pergat via,

≤line=65≥ Nihilne adferat rerum nouarum: sic agam.

## 5. ACTVS I. SCENA II.

HANANVS.

Iambici partim senarij, partim septenarij

VT nihil in rebus reperitur mortalium

Tam aut munitum, aut firmum, quod non facillimè,

Si superis ita sit visum, & euertatur, &

≤line=70≥ Deleatur funditus. Hoc adeò ex hac re venit

In mentem mihi: Hierosolyma nostra inter alias,

Quas ego quidem vidi vrbes, longè florentißima:

Aggeribus insuper, muris, foßis, ac turribus

Supra quàm cuiquam credibile sit, vndique

≤line=75≥ Quondam circunuallata, septaque nunc ab hostibus

Israelitica genti infestißimis

Ita direpta, exusta, penitusque diruta est,

Vt quoquò te vertas, nihil nisi rudera:

Postesque igni consumptos detur obtuerier:

≤line=80≥ Adeò in cinerem, fumumque sunt commutata omnia.

Deum immortalem! totus horreo, tremoque

≤page=7≥

Postquam immanissima praedonum istorum mihi

Crudelitas succurrit: ades nihil vsquam integrum,

Nihil illaesum, nihilque intemeratum miserrimis

≤line=85≥ Superesse voluêre: omnem rem familiarem, boues,

Oues, equos, reliquaque labore parta maximo.

Secum simul auferentes, abducentes liberos.

Quin coniuges, natasque parentibus, ac viris

Praesentibus: ah, pudor me effari prohibet, qua dolor

≤line=90≥ Ferè impudenter effutiuerat. In summa nihil

Hîc non calamitosum, foedum, tetrumque vidimus:

Qui nunc in extremis locis vagamur exules.

Ego cum quibusdam consanguineis, quos in proximo.

Isthoc pago reliqui, huc ad Persas confugimus,

≤line=95≥ Vbiuis tutiores nos fore rati, quàm domi

Et commode hercule in itinere succurit Nehemiam

Meum cognatum, atque aequalem hîc in aula regia

Haud parui esse pretij seruum: ob id vt arbitror,

Quòd seruit liberaliter. Sed quem virum?

≤line=100≥ Quem ego quidem vidi in vita optimum. Quare nihil

Malim, quàm aliquem alicundè emergere, qui illum, vbi

Sit, commonstret mihi vel pretio, si gratis nolit. aut

Si istud nequeat, saltem viam doceat: ita

Nunc hàc, an illac progrediar sum incertis. at eccum commodè

≤line=105≥ Procedit huc nescio quis, illum adoriar

Audacter, licet ignotum: nec prius hominem

Abire permittam, quam quem volo monstrarit mihi.

≤folio=I4≥

≤page=8≥

## 6. ACTVS I. SCENA III.

NEHEMIAS, HANANVS.

Eiusdem generis versus.

NAE omnis mora cupidè quicquam optanti semper solet

Esse ingrata: Hinc abire longius non audeo,

≤line=110≥ Ne si quis forte me quaerat, procul his ab aedibus

Disceßisse arbitretur. & hic quem opperior promouet

Nihil adeo testudineo incedit gradu.

At at, nisi me oculi fallunt, hic ex nostratibus

Est quispiam, ita vultus, habitusque per omnia congruunt:

≤line=115≥ O raram in hisce regionibus auem. Sed cesso ei

Procurrere obuiam, aduentum gratularier?

Han. Hem bene habet, vltrò ad me huc accedit: comiter,

Blandeque hominem appellabo. Neh. O insperatum gaudium!

Hananum cognatum meum conspicio: nullus est

≤line=120≥ Quem ego nunc videre malim. Oh, nunc mihi facile

Omnes ex animo cedunt aegritudines,

Postquam eius amplectendi conceditur copia.

Han. Obsecro quem video? estne hîc Nehemias frater meus,

Quem per totum vsque quaesiui oppidum? Bone

≤line=125≥ Deus, is est ipsus. Neh. Tristis est, vereor ne quid mali

Apportet. O fastus dies hominis, Hanane mi,

Mi frater, salue, saluum te aduenisse gaudeo.

Vt te amplector lubens. Han. Ego quoque nunc demum mihi

Incolumis videor, postquam te cognate mi

≤page=9≥

≤line=130≥ [^6]Superstitem, ac saluum praesens praesentem conspicor.

Neh. Bene hercule factum quod venisti: aduenis modo? Han. Admodum.

Neh. Cedo, quid agitur Hierosolymis? & quonam in loco

Sunt res, ac fortunae nostratium? ah taces?

Han. Quin tu quo pacto hîc? num satis ex sententia?

≤line=135≥ Neh. Nósne vt quimus, quod aiunt, quando vt volumus non
licet.

[^7]Sed prior amabò commemora tu quid agatur Hierosolymis,

Quid agant consanguinei, quid amici caeteri:

A quibus ego admodum adolescens distractus sum miser.

Han. Credo aedepol te Nehemia nonnihil mirarier,

≤line=140≥ Quid sit, quòd in his me conspicis regionibus.

Neh. Mitte id sodes, & quod rogo, hoc primum mihi expedi.

Han. Perij. Neh. Hem, quid est? ah, quid suspiras obsecro?

Numnam perijmus? Nescio quod magnum malum

Profecti me celas frater, quid tristis es?

≤line=145≥ Non temere est, metuo quid siet. hei mihi, quid taces?

Rem paucis eloquere amabò. Han. Ah, animus mihi

Horrescit dum ea, referri quae vis, reminiscor miser.

Atque vtinam ex alio, vti gesta est, rem posses cognoscere.

[^8]Neh. O miseriam! quanta cura, & solicitudine

≤line=150≥ Huius me nunc afficiet aduentus, mihi

Quem tanto gaudio modo fore pollicebar. Hem,

Videte quo fretus siem miser. Tamen

Agedum, narrato quicquid est incommodi, vt

Potero feram: quando me natum huic video rei,

≤folio=I5≥

≤page=10≥

≤line=155≥ Tolerandis perpetiendisque calamitatibus.

HAN. Quod sors fert mi frater, ferendum est fortiter.

Cum quod factum est, neque lachrymis, neque querimonijs

Queat reddi infectum. Neh. Ah, pergisne ambages quaerere?

Ad rem redi. Han. Disperij, vt etiam nunc timeo miser,

≤line=160≥ Postquam tam triste mihi in mentem venit spectaculum.

Verum non esse iam ad narrandum tempus arbitror:

Nam Sadocum nostin’? Neh. Quidni? Han. Hunc in vico hoc proximo,

Dum te irem quaesitum, relinquebam modò.

Neh. Solumne? Han. Non, adsunt alij quidam Iudaicis

≤line=165≥ Itidem nati parentibus, hos mea sat scio

Solicitat mora. Quapropter eo redeamus obsecro.

In itinere rem omnem tibi commemorabo ordine.

Neh, Quanquam est quod agam intus, tamen id cùm te intelligo

Tantopere velle, age parebo, lubensque veteres

≤line=170≥ Inuisam amicos. O me felicem, nisi me tua

Metu exanimasset oratio. Han, Praecede, consequar.

## 7. ACTVS I. SCENA IV.

SATIBARZANES.

Eiusdem rationis.

CVm nobis quotquot principum colimus domos,

Nihil vnquam quicquam reperiatur calamitosius,

Nihil miserius, nihilque abiectius: tamen hominum

≤line=175≥ Vulgus nos non secus ac deos veneratur & colit.

Atque ob eam rem mihi multi fuere risui,

[^9]Cùm eos de nobis errare nimium, animaduerterem.

Neque hoc cuiuis facilè persuaserim: nisi periculum

≤page=11≥

Quis fecerit, neque verum, neque verisimile

≤line=180≥ Me dicere arbitrabitur, neque ex animo loqui.

Tam magnificum censent mensis astare regiis,

Semper vti mures alienum arrodere cibum,

Choraeas ductitare, diem insumere conuiuijs,

Regem sequi, accinctum machaera incedere,

≤line=185≥ Equo portari commodè, pulchrè vestirier.

Atque haec quidem veluti inexpertis dulcia

Videntur ita nobis hoc iam pridem saxum voluentibus,

Deprehenduntur amarißima. Sed serò Phryges

Sapimus, hinc cum eluctari non sit integrum,

≤line=190≥ Hamo iam penitus in stomachum illapso. Sed quid sibi

Vult, quod pocillatorem regium Nehemiam

Commotum video? non pol temere est, quod nunc quàm soles

Est tristior: nam quamuis hic ab ineunte adolescentia, ad

Hanc vsque aetatem seruitutem pertulit

≤line=195≥ Procul à patria grauißimam, semper tamen

Ne cuiquam vultu tristi vnquam aegritudinem

Pareret, pepercis sedulo. Sic homo est, sua

Facile ferre, alienis augi infortunijs.

Quare malum quidem haud leue sit oportet, hunc

≤line=200≥ Quod tantopere solicitum habet. Accedam ad hominem,

Vt quid animo sit aegrè, ex ipso intelligam.

## 8. ACTVS I. SCENA V.

NEHEMIAS SATIBARZANES,

Eiusdem generis.

O Facinus indignum! ô inauditam contumeliam,

O pectora quauis immaniora tygride.

≤page=12≥

Hei mihi, nescio quid nunc primum exequar miser,

≤line=205≥ Tot me impediunt curae, quae meum animum diuersae trahunt.

Sat. Ehem Nehemia, quid tecum stomacharis insolens?

[^10]Satin’ saluae res? quid taces? aut quid te tristem conspicor?

Neh. Tun’ hîc eras Satibarzanes? omnibus modis miser

Sum, nec quid agam nunc, nec quo me vertam scio.

≤line=210≥ Sat. Interij, quid, malùm, istud infortunij est? cedo.

Neh. Me miserum, vt animus in spe, atque in formidine

Vsque antehac attentus fuit, ita postquam adempta spes,

Lassus, curaque confectus stupet. Sat. Quin dic, quid est?

Neh. Hominem infeliciorem me nullum arbitror, neque

≤line=215≥ Aduersa cui plura accidant. Sat. Ah, enecas.

Rem paucis eloquere obsecro. Neh. In eum nunc mihi

Res deuenit locum, vt nulla mihi vita sit

Posthac vnquam expetenda, Satibarzanes.

Sat. Ne lachryma obsecro Nehemia, atque isthuc quicquid est

≤line=220≥ Imperti liberè: ne retice, crede hoc inquam mihi,

Aut consolando, aut consilio, aut re juuero.

Neh. Dicam herculè, cùm tantopere te istud velle intelligo.

[^11]Sed hac qua dixti causa. Accepi de patria hodie nuntium.

Sat. Tristem arbitror. Neh. Tristißimum. Hierosolymam funditus

≤line=225≥ [^12]Euersam modo mihi narrarunt huc quidam ex vrbe profugi.

≤page=13≥

Sat. Eheu, quid audio? Neh. Maximam ad haec ciuium

Partem crudeliter interemptam. Sat. O miseriam!

Neh. Abreptos liberos, stupratas virgines,

Incesto matronas pollutas. denique

≤line=230≥ Igni absumpta, exusta atque perdita omnia.

Sat. Indignum sane facinus Nehemia, quod & mihi,

Ad quem nihil isthaec attinent, lachrymas quoque

Excutiat. Caeterum id licet durum, tamen

Ferendum aequo animo, non culpandum censeo.

≤line=235≥ Neh. Tantamne ego cladem non aegrè feram miser?

Alienum cum te istud tantopere commoueat Satibarzanes,

Quid me facere par est? Hei mihi, jam vitae me taedet meae.

Sat. Scio tibi esse hoc grauius multè, ac durius,

Cui sit: verum ego haud minùs aegrè patior id,

≤line=240≥ Qui nescio, nec rationem capio, nisi tibi

Quod ex animo semper voluerim optimè.

Tamen, si me audias, mittes querimonias,

Lachrymasque inutiles. Neh. Ah quid? egon’ tantam miseriam

Non defleam? Sat. Si quid lachrymando proficere queas,

≤line=245≥ Vt leuius fiat quod doles, age, sino vt lugeas.

Verùm si ad hunc modum tibi aegritudinem

Conduplicas, cur non te queri frustra vetem?

Aut cur te vanis patiar macerari questubus,

Quos eleuare tua te praecipit prudentia?

≤line=250≥ Cur non itidem te, vti tu me quondam soles,

Et verbis, & re, operaque studeam consolarier?

Neh. Grauius est vulnus, quàm vt medicam ferat manum.

≤page=14≥

Mors mihi quouis solatio futura est gratior.

Sat. Ah, tene istud loqui? teque alijs consilium dare,

≤line=255≥ Foris sapere, tibi non posse auxiliarier?

Fac tute nunc apud te cogites, quae saepius

Olim instillabas mihi Homines nos esse, ea

Lege in hanc vitam productos, vt omnibus

Obiecta vita nostra sit fortunae injurijs.

≤line=260≥ Neque grauiter, iniquoue animo ea esse ferenda mala, quae

Nec consilio, nec prudentia declinari queant.

Ad haec sapientis esse, turpitudine,

Non casu, non aliorum iniuria, at suo

Vnius delicto culpaque commouerier.

≤line=265≥ Nullum esse dolorem, quem non leniat dies

Paulatim, mox quoque penitus auferat. Atque ob id

Rationem oportere impetrare à nobis, postea

Facile quod est aetas effectura. Haec Nehemia

Verè si nunc tecum ipse cogites, magnam tibi,

≤line=270≥ Mihi crede, ex animo ademeris molestiam.

Neh. Est ita quidem vt dicis Satibarzanes, peccare me

Confiteor: verùm cùm tanta de improuiso opprimor

Miseria, vix animus resistit aegritudini.

Praesertim cum omnia ita interciderint, vt nihil

≤line=275≥ Spei, quae res dubias consolari solet, \[\< cosolari\]

Nobis sit reliquum. Sat. Oh, absit desperatio:

Quin potius ita te compares, vt quod dispendij

Est factum sarcias: quodque euersum est, vide

Num instaurari queat. Neh. Instaurari? per quos obsecro?

≤line=280≥ Sat. Per te, atque alios tui generis superstites. Neh. Probè,

≤page=15≥

Si quis me ex seruo efficiat liberum. Sat. Bono

animo esto. Tun’ id à rege impetrare nequeas,

Paucos hinc saltem vt absis menses? Quam rem tu ioco

Ab eo voluisti tandem, quin perfeceris?

≤line=285≥ Ne. Quid ergo agam, quid das consilij Satibarzanes!

Sat. Quanquam inuitus carebo te Nehemia,

Meum animum inducam tamen, vt illud, quod tibi

Tuisque ex vsu sit futurum, consulam.

Neh. Habeo pol gratiam: sed quid faciam, cedo?

≤line=290≥ Sat. Quid facias? regem tibi adeundum censeo.

[^13]Neh. Agedum sodes, credis successurum si tentem? Sat. Hem, me vide,

Ad me recipio. Neh. Quid si tu hic partes agas

Meas? nam nemo est qui eius sensum melius calleat.

Sat. Tace obsecro, nullus est ad hanc rem magis accommodus,

≤line=295≥ Quàm tute ipse, tibi enim regem certo scio,

[^14]Quia vir melior multò es quàm ego,

Obtemperaturum magis. Neh. Oh, tace sodes.

Sat. Est vt dico, atque ita seres habet. Neh. at vereor ne vbi

Ad rem sit ventum, cogitata proloqui

≤line=300≥ Nequeam, ita me timidum obstupefacier pudor.

Sat. Bono animo esto, audendum est, gaudebis facto sat scio

Mihique qui consilium dedi, ages gratias.

Nam crede te ex ea re & famam, & gloriam,

[^15]Et nobilitatem consequuturum, referentque gratiam

≤line=305≥ Sine dubio, tuo quos juueris beneficio.

Neh. Age age, experiar. Sat. Sed cesso intro, vt si quis fortè me

Quaerat, praesto siem? Sed heus in tempore

≤page=16≥

Ad eum accedes, quod omnium rerum est primum. Neh. Mones

Probè, atque ob id tibi lubens obtemperauero.

## 9. ACTVS II. SCENA I.

GOSEMVS.

Trochaici, senarij, septenarii, & octonarij, catalectici.

≤line=310≥ OMnem rem nunc in vado esse conspicor,

Cùm superstitiosum illud recutitorum genus

Extirpatum sit funditus: Hierosolymaeque moenia

Ita diruta, vt instaurare qui ea tentet, actum agat.

Qua in pugna ego quidem me strenuum ducem,

≤line=315≥ Imperatoremque praestiti: dum hos lancea,

Alios ense, plurimos jaculis transverbero.

Vah, eant nunc, ac Deo suo se fretos jactitent.

Nae ego multos huic Deo confisos vidi illudier.

At videte obsecro quid pertinax valeat persuasio?

≤line=320≥ Non desunt inter eos, nescio quo freti numine,

Qui rem lapsam posse reparari putent,

Et de instaurando nescio quid mussitent.

Atque haec jampridem subolent mihi. tamen

[^16]Stulti quod incoeptant, quia longius absumus,

≤line=325≥ Sperant fore clam. astuti, etiam nunc se credunt ignorarier?

Nosque suis dolis circumuenire cogitant?

An non vel sex totis mensibus prius

Olfecero, quàm ignauum istud hominum genus

Quicquam coeperit? An ignorant regibus

≤line=330≥ Vti longas manus, ita & esse aures longißimas?

Quos ego, ita me Mauors, ac Bellona juuent, nisi

≤page=17≥

Desinant, adeò depexos, atque exornatos dabo,

Vt dum viuant meminerint semper mei.

Qui sibi nos pro ridiculo, ac delectamento putant.

≤line=335≥ Nunc adeò edico omnibus, vt quemcumque Israëlitici

Gregis hominem alicubi forte offenderitis in via,

Hunc spolietis, prosternatis, praecipitetis protinus,

Vt cerebro dispergat viam. Nihil

Sit quod dicat: alium quaerebam, hac iter

≤line=340≥ Habui, obsum nulli: peristis, si non morte eum

Extemplo multetis crudelißima.

Neminis misereri certum est, sed qua via

Nos illi captant, eadem ipsos aequum est deludier.

Nulla fides habeatur perfidus: neque

≤line=345≥ Vsque dum regnum obtinebit Iuppiter,

Velim nobis cum illis aut pacem, aut inducias.

Hoc meum edictum si quis violare sit

Ausus, vltrices modo faxo vt sentiat manus,

Nunc ad Sanaballatum hinc rectà me conferam,

≤line=350≥ Vt dudum qua mihi narrauit Tobias meus,

Illi sine mora ordine commemorem omnia.

## 10. ACTVS II. SCENA II.

NEHEMIAS.

Senarii Iambici, admistis paucis septenariis.

MVltos iam flendo, gemendoque contriui dies,

Adeò vt oculi lachrymis caecutiant mihi.

Adhaec noctes insomnes duxi plurimas:

≤line=355≥ Longaque elanguit corpus inedia, cibum

Dum ager fastidit stomachus, quin genua labant,

Pedesque vix suo funguntur munere.

≤folio=K≥

≤page=18≥

Tanta me solicitudine hic affecit nuntius,

Ah, quodnam ego huic nunc subito exitio remedium

≤line=360≥ Inueniam infelix? nihil vsquam reperio, quod

Mihi solatio esse queat. Quapropter ad

Te mi Deus nunc sacram veluti ad anchoram

Me recipio supplex, Israëliticae

Gentis, meaque ipsius crimina confitens,

≤line=365≥ In nos toties quibus te prouocauimus,

Immensa tua identidem abusi patientia.

Itaque merito has pro peccato poenas damis.

Imò longè grauiores nos commeruisse fateor:

Tuamque & hic agnoscimus clementiam.

≤line=370≥ [^17]Quod si supplicium nostris sceleribus dignum

[^18]Nobis irrogasses, perieramus funditus.

Oro te porrò mi Deus, vt quantò tua

Potentia est maior, eò ad ignoscendum sit procliuior:

Vt fragilitati nostrae tua sit praesidio benignitas.

≤line=375≥ Quae nos malam designauimus, precor ignoscas Pater:

Et magis in hoc incumbe, vti honorem in glorijs,

Salutem perditis, vitamque mortuis

Restituas, Affectumque paternum erga nos induas:

Cui pro maximo peccato paululum

≤line=380≥ Supplicij solet esse satis. vt te non iustum modo

Verum multò magis facilem experiamur, & pium.

Memento quae quondam Mosi promiseris,

[^19]Cùm nos quidem commissuros in te praediceres.

Et ob id per regiones peregrinas dißipatum iri:

≤line=385≥ Verum ad te conuersos, vitaeque anteactae crimina

Exosos (etiamsi procul vel ad vltimos

Terrarum essemus distracti sinus) rursum in viam

Reducturum te, & in locum, qui nommi tuo

≤page=19≥

Colendo ac commodus videretur, simul

≤line=390≥ Omnes reuocaturum. Horum oro vt nunc sis memor

Pater clementißime: mihique aures praebeas

Et attentas, & beneuolas. adhaec regis mei

Pectus vt emollias, mihique gratiam,

Fauoremque apud hunc concilies, Age age, feliciter

≤line=395≥ Successurum arbitror, ita animus gestit mihi.

Si impetro, quid aliud malim quam hodie ad iter

Accingi, atque illuc recta hinc proficisci via.

## 11. ACTVS II. SCENA III.

SANABALLATVS, GOSEMVS.

Senarii & octonarij Iambici.

ITane tandem Iudaei de instauranda vrbe cogitant?

Gos. Sic paßim praedicant. San. Nec nostrum imperium, age

≤line=400≥ Mitto imperium, non iram saltem nostram extimesceret

Nihil vereris ô facinus audacißimum!

Gos. Nae illi nos feminas imbelles, haud mares

Arbitrantur Sanaballate. San. etiam nunc nos, subducere

[^20]Suis se posse fraudibus, ac technis existimant?

≤line=405≥ Ridiculum, annosa vulpes laqueo haud fallitur.

Gos. Parum nostras videntur experti manus.

San. Mirum ni fungos nos putent, qui istud sibi

Impune licere confidant. vah, quae haec est confidentia?

[^21]Gos. Benè hercule habet, quod longè antè isthac eos

≤line=410≥ Praesensimus molirier. San. Admodum diluculo

Surgat oportet, qui nos suis dolis meditatur fallere.

Gos. Ego pol istos, si tale quicquam coeperint,

Ita exercebo, atque vlciscar mastigias,

≤folio=K2≥

≤page=20≥

Ne impune in nos illuserint. Quapropter vt

≤line=415≥ Fortes decet, dum tempus est, iniuriam

A nobis propulsemus, vlciscamur aduersarios:

Demusque operam, vt omnia quae nunc sunt certa eis

[^22]Consilia, incerta sient: nec isthoc contenti, radicitus

Extirpemus vniuersum Israëlitarum genus,

≤line=420≥ Omnique tandem nos exoluamus metu.

San. Id iampridem in animum induxi meum. Gos. Quin iam grauiter meis

Sum interminatus, ne cum quopiam istorum commercium

Habeant; neue cuiquam faxint benè: verum spolient, verberent,

Mutilent, lacerent, interimant quencunque fuerint

≤line=425≥ Nacti. San. Isthuc rectè: idem ego edicam meis. Gos. Eò

Ita me dij ament) redigam totum illum Appellarum gregem,

Vt quò se vortant, aut recipiant planè nesciant.

San. Agedum, ratum esto. Gos. Ita facere certum est. San. Perplacet.

## 12. ACTVS II. SCENA IV.

NEHEMIAS, HANANVS.

Eiusdem rationis.

MVltò omnium nunc me fortunatißimum

≤line=430≥ Hanane puto, postquam haec mihi euenerunt ex sententia.

Han. At hoc demiror, qui tam facilè potueris

Rem tantam à rege tuo impetrare Nehemia,

Quem metuebam ne se tibi difficilem, & inexorabilem

[^23]Praeberet. Neh. Idem & ego subuerebar Hanane:

≤page=21≥

≤line=435≥ Verum praeter spem euenit. Han. Quo pacto, cedo?

Neh. Non potuit fieri commodius. Deum mihi

Propitium arbitror. Han. Credo, sed narra obsecro.

Neh. Imò vt auscultes oro: nam ego multò hoc tibi

Narrare malim, quàm tu, qui percontaris, scire. Modò cùm.

≤line=440≥ Ei prandenti inseruio, obtuerier

Me fortè coepit: & quia eram solito tristior, rogat

Quid sit, quid me solicitum habeat. Quid hic, putas

Me vel verbum quidem potuisse proloqui?

Planè obmutui primum. dein lachrymis mihi

≤line=445≥ Ex oculis irrumpentibus, in perpetuum, rex viue, inquio,

Poßúmne non tristis tibi videri, ea

[^24]Vrbe penitus euersa, quae maiorum meorum ossa,

Et cineres continet portisque eius, ac moenibus flamma,

Ignique consumptis? Hic ille perquam familiariter:

≤line=450≥ Humani istud ingenij esse argumentum puto Nehemia,

Cùm patriae interitum lugeas. Verùm quid est

Quod hac in re me facere velis? quid obticuisti, aut quid times?

Animo virili, praesentique facito vtî fies.

Crede hoc mihi, quodcunque optaris, optatum feres.

≤line=455≥ [^25]Namque hoc tuo erga, me seruitio liberali debeo,

Vt istiusmodi mihi tibi negandum censeam.

Han. Hui, regem elegantem narras. quid tu obsecro hic?

Neh. Si tibi quid feci, inquam, aut facio rex inuictißime quod placet,

Abunde pensatum puto, cum mihi tam clemens hactenus.

≤line=460≥ Ac iusta semper apud te fuerit seruitus.

Verùm postquam in eum nunc mihi res redijt locum,

≤folio=K3≥

≤page=22≥

Vt patriae sine summo dedecore deesse non queam, velim

Me dimittas in Iudaeam, vt rem perditam

Meorum restituam. vrbemque instaurem. Quid verbo est opus?

≤line=465≥ Hac oratione commotus rex protinus annuit.

Adhaec per literas Syriae praetoribus

Praecepit, vt me subsidiario deducant milite.

Porrò Asapho, qui sylua praeest regia.

Vt ligna ad portas, muros, aedesque renouandas suggerat,

≤line=470≥ Operaque iuuet. Han. O regem clementißimum.

Neh. Ehem Hanane, hiccine non amandus? hiccine

Non gestandus in sinu? Han. Oh, potius me non amem

Quàm huic desit amor. Neh. Imo sic homo est, ita

Animum induxit suum. nihil clementia.

≤line=475≥ Ac facilitate regi esse melius longeque infirmius

Regnum esse, vi quod fit, quàm beneuolentia

Quod adiungitur; & amari se, quam metui malle. quid

[^26]Multis moror? diem nos prius adimat, quàm ego, cùm quae

[^27]Erga me multa benigne fecit, tùm caeteras

≤line=480≥ Illius quibus ornatus est virtutes, tibi narrauero.

Verùm hinc nos intro recipiamus, ut quod nacti sumus bonum

Sadoco, alijsque Israëlitis protinus,

Impertiamus, animumque illis expleamus gaudio.

Deinde viae nos, quantum possumus, accingamus, ne in mora

≤line=485≥ [^28]Ipsi nobis simus. Han. Placet.

## 13. ACTVS III. SCENA I.

BIRRIA, LESBIA.

Senarij, & septenarij, trochaici, catalectici.

≤page=23≥

PRô di immortales, vt misera res est seruitus

Homini. herum qui nactus est incommodum,

Atque morosum. noctes diesque satis superque est.

Quod dicto, aut facto semper sit opus. quod imperas

≤line=490≥ Aequum, iniquum sit, nihil videt, nihil

Pensi habet. Atque ob id adeo Nehemiae regij.

Pocillatoris discessum nunc doleo magis,

Quo sane facili, atque commodo vsus sum hactenus.

Ah, dum demum nostra intelligimus bona,

≤line=495≥ [^29]Cùm in potestate quae habuimus antè, illa amisimus.

At at, compescenda est lingua, crepuit ostium,

Quis siet metuo. Euge bene habet, Lesbia est.

Huc, nisi hallucinor, ad me instituit gradum.

Iam me opinor ablegabit quopiam:

≤line=500≥ Quod si sit, pereo funditus: adeò pedes mihi

Nunc obtorpuerunt laßitudine.

Nusquam ibo, licet compellat maximè.

Les, Me miseram, discrucior animo, postquam huius mihi

In mentem venit discessus. At eccum Birriam.

≤line=505≥ Quem hîc ante aedes praestolare Birria?

Commodè aedepol te hic otiosum offendo: in forum

[^30]Transcurso est opus. Bir. Cui homini? Les. Tibi. Bit. Non possum,
ita

Nunc sursum deorsum currendo, sum defessus miser.

Les. Antiquum mecastor obtines. Sed quid Nehemias,

≤line=510≥ Iamne hinc abit? Bir. Iamdudum illum deduxi, foras.

Les. Ah, perij, nunquam tantum ex eius reditu mihi

Obueniet voluptatis, quantum aegritudinis,

Ac doloris ex inopinato illius modo

Cepi discessu, quò nunquam quicquam animus meus

≤folio=K4≥

≤page=24≥

≤line=515≥ Passus est aegrius. Bir. Credo mea Lesbia. Les. Oh.

Nae istiusmodi hominum jam ingens est penuria.

Bir. Vel in praecipiendo quanta illi comitas?

Quanta humanitas, quantusque erat lepos?

Quodque nos adolescentes per rerum inscitiam,

≤line=520≥ Imperitiamque minus videbamus, magis

[^31]Impensè cupiebamus, quod non consulebamus parùm,

Haec ille reprehendere, & corrigere comiter.

Et obsecundare in loco, docebat, monebat, bene

Praecipiebat semper quae potuit omnia.

≤line=525≥ Vt quisque maxime auxilio indigebat, ita

[^32]Ei potißimum opitulari: cùm vulgus hominum secus

Factitet: à quibus enim sperant plurimum,

Etiamsi illi nulla re indigeant, tamen eis potißimus

[^33]Obsequuntur, atque inseruiunt. Quin alteri

≤line=530≥ [^34]Melius esse malle, quàm sibi: nulli aduersarier.

Les, Arridere omnibus. Bir. Adeo vt ex consuetudine

Benefacere ei jam in naturam verteretur.

Porro in administrandis negotijs regijs

Quanta sedulitas? denique quanta in verbis fides?

≤line=535≥ Insuper, vt ingenium liberale decet, prudens,

Continens, modestus, incommoda & iniurias

Aequo animo ferre, atque tegere contumelias.

Esse, quàm videri malebat probus.

Atque ita quò minùs ambiebat gratiam,

≤line=540≥ [^35]Hoc eum assequebatur magis. Les. Est, vt dicis. rex eum

Semper in oculis. Bir. Verùm consilia credere omnia.

Les. Haud equidem mirum arbitror, si talem semper fecerit

Maximi: nam quale ingenium haberet, ex seruitio

≤page=25≥

Longiori perspectum illi erat satis.

≤line=545≥ Sed verba hic facio, quasi nihil mihi

Intus quod agam fiet. Bir. Istud vobis ferè

Lesbia vitium est maximum, vt semel loqui

Exorsae, finem facere nequeatis. Les. Hem,

Quid ais verbero? ego te pol, si viuo, pro

≤line=550≥ Istis dictis vlciscar probe. Nunc ad forum,

Quò me ituram dixi, properè concedo. reuersa

Te, vt meruisti, exercebo scelus. Bir. Commoui, Hui,

Feminae quàm pro leuibus noxis iras gerunt?

Vno aliquo verbo facilè ad stomachandum eas

≤line=555≥ Conciueris. At satis hic cessatum est: fores

Concrepuere, tempus est vt hinc me amolier.

## 14. ACTVS III. SCENA II.

HANANVS, NEHEMIAS, SADOCVS.

Septenarii & octonarii Iambici.

HEm quid ais Nehemia? siccine quos ego semper metui miser,

Tu veluti imbelles, ac inermes aspernandos putas?

Neh. Quidni, cum aduersus diuinam potentiam nihil

≤line=560≥ Valeant humana vires. Sad. O virum sortem, atque strenuum.

Han. Antiquam sane Nehemia tuam pietatem obtines.

Sad. Verùm hoc frequenter vereor mi frater, ne isthaec tua

Animosa fortitudo in neruum erumpat denique.

Neh. Oh, bono animo estote, omnia mea mihi meditata sunt.

≤line=565≥ At spero adiuturum Deum. Han. Si quidem herculè posses, nihil

≤folio=K5≥

≤page=26≥

[^36]Prius, neque fortius: verùm si incoeperis, neque

Perfeceris gnauiter, atque ob eorum impetum ferre

Non poteris, infecta re turpiter diffugeris,

[^37]Actum est, illudent, ibi nos victos senserint.

≤line=570≥ Meh. Oh, potin’ vt desinas? nihil periculi est.

Consultò tamen, ac clam rem aggrediemur, ne fortè quod

Nos pigeat post, faciamus Sadoce. Et si omnino, (quod

Deus auertat) infeliciter res cesserit,

[^38]Erit tamen hoc factum mihi semper memorabile.

≤line=575≥ Me patriae incolumitatem mea saluti

Praeposuisse, nieumque caput, me periculis pro ea

[^39]Obiecisse: ac proinde mihi stat sententia,

Potius animam relicturum meam,

Quam quod à sceleratis illis dirutum est

≤line=580≥ Desistam instaurare: neque defetiscat experirier

Vnquam, donec quod in animum induxi effecero: non si sciam

Inimicos mihi capiundos omnes homines. neque mihi

Vlli obsistent amnes, neque montes, neque adeo mare.

Tum nec frigus, nec aestum metuam, nec ventum, nec grandinem,

≤line=585≥ Nec imbrem. porrò famem, sitim perpetiar fortiter

Postremo dulce erit pro patria mori. Sat. Hem, istud est viri

Officium. Neh. Qui pro patria perit, haud pol interit.

Sed appetit vespera, longumque nos fessos iter

[^40]Reddidit. ad hospitium hoc nunc si videbitur

≤line=590≥ Diuortamur. die crastino simul ac diluxerit,

Caeptum, Deo opitulante, prosequemur iter. Han. Optimè mones.

≤page=27≥

## 15. ACTVS III. SCENA III.

GOSEMVS, SANABALLATVS, TOBIAS.

partim senarii, partim septenarii Iambici.

ENimuero Sanaballate nihil loci est

Segnitiae, neque socordiae, quantùm modò

Iudaeorum clandestinos intellexi dolos:

≤line=595≥ Qui si non astu prouidentus, maximum

Profecto nobis conciliabunt infortunium.

San. Num me fefellit hosce id struere? Gos. Video quam

Rem agant, vt delusis nobis soli regnent, ad id

Procul dubio affectant viam. Errant, nos animi sui

≤line=600≥ Si ignaros rentur. Quare ne nobis suis

Fallacis imponant, summa adhibenda est cautis,

Nam si semel superiores euaserint,

Haud facilè nos in pristinum restituemus statum,

[^41]Quare vbiuis facilius passus sim, quàm hic me deludier.

≤line=605≥ San. Ita me Mauors amet, si viuo haud auferent

Inultum, vt & ipsi ne quid tale posthac audeant,

Et caeteri ad nobis faciendam iniuriam

Sint tardiores. Gos. Istud rectè. At eccum Tobiam.

Quid nobis adfers Tobia? Tob. Egon’? nihil equidem

≤line=610≥ Nisi caput. hesterna grauatum crapula:

Ac proinde vos demiror hîc tam manè, qui

[^42]Heri tantum biberatis. San. Neque pol iam quiescendi,

≤page=28≥

Neque dormiendi copia est: ita nobis à gregis

Israëlitici sceleratis machinis

≤line=615≥ Cauere nos tempus suadet. Tob. Probè mones:

Nam nescio quid jam inter se mußitent, breui

Adfuturos, qui euersae vrbis moenia,

[^43]Vel nobis inuitis, instauraturi sint denuò. Gos.

Quid audio? externúmne alicunde exercitum

≤line=620≥ Venturum, sibique suppetias laturum praedicant?

Tob. Ita clàm eos nunc susurrare asserunt, quibus

Credo satis. San. Fabulae, mihi quidem hercule

Istud non sit verisimile. Tob. Nec mihi: tamen

Ipsis commentum placet. San. Haud arbitror fore

≤line=625≥ Vt quis nos tam fortes, ac strenuos, & ad

Pugnandum exercitatos, ob vile hoc hominum genus,

Sibi inimicos faciat. Tamen, si id quod volunt

[^44]Maximè fiat, facilè formidolosos in fugam

Verterimus; nam simulac aduentare intellexero,

≤line=630≥ [^45]Viam illis intercludam, atque vndique copijs

Conscriptis, collectisque viribus, inopinato

Metu perculsos inuadam, atque eò redigam

Omnes illas cohortes subsidiarias,

Vt qua fugiant, quoue recipiant se nesciant.

≤line=635≥ Nunc comessatum intro concedamus, vtî

Nos decet, hunc totum potando traducamus diem.

Tob. I prae, sequor. Gos. Nec in me quicquam erit mora.

## 16. ACTVS III. SCENA IV.

ARARIAS, ELIASIBVS,

Eiusdem rationis versus.\`

NIhil adhuc est quod vereare Eliasibe,

Haud quaquam etiam cessant, & illum propediem

≤page=29≥

≤line=640≥ Hîc adfuturum tibi polliceor. proinde tu metum,

Falsamque sollicitudinem istam, quae te excruciat, ex

Animo fac eijcias tuo. Eli. Facilè equidem id queam

Azaria, sed nescio quo pacto me hostium

[^46]Semper terreat violenta immanitas:

≤line=645≥ Quos ego scio si resciuerint, exercitum

Extemplò conscripturos copiosißimum,

Viasque obsessuros omnes, vt ne cui

Huc vsque ad nos euadendi sit copia.

Atque id adeo magis nobis vt incommodent,

≤line=650≥ Quam vt rebus consulant suis. Aza. Eheu, tantámne eis

Vecordiam, at malitiam innatam esse, vt malus

[^47]Alienis gaudeant, atque ex incommodis

Aliorum, sua vt nitantur comparare commoda?

[^48]Verùm, non arbitror cuiquam illorum id subolere, cùm

≤line=655≥ [^49]Nostri ipsi ciues etiam nunc istud nesciant.

Eli. Arbitror ego quoque. verùm ne palam fiat,

Idem vxorem facito vt celes: nam femina

Quod ignorat tacet, atque continet optimè.

Azaria mi, quisnam ille obsecro, huc quem procul

≤line=660≥ Ad vos viam affectare video? Aza. Nescio

Eliasibe: nam interuallum adhuc est longius,

Quàm vt oculorum acies assequatur. Eli. Hîc hominem

[^50]Opperiamur, vt si quid fortè adferat nouae

Rei, ex ipso cognoscamus, & vnde veniat,

≤line=665≥ Et quo illi iter sit expiscemur. Aza. Igitur hîc

Tantisper, dum accedit, subsistamus Eliasibe.

≤page=30≥

## 17. ACTVS III. SCENA. V.

SADOCVS, ATARIAS. ELIASIBVS.

Eiusdem generis.

ANimo iam nunc nostros otioso esse impero,

Vnius huius praesidio, atque aduentu. Ego hominem

Feliciorem non vidi vnquam, cuique ita lepidè

≤line=670≥ Omnia procedant ex animi sententia.

Quocunque venit excipitur humanißimè.

Concurrunt illi gratulantes obuiam

Praetores, praesides, aediles, consules:

Salutant, ad coenam vocant, operam suam

≤line=675≥ Illi dicant, pro se vnusquisque sedulo

Agens, quo beneuolentiam illius sibi

Conciliet. minimeque (ita me Deus amet) miror,

Si illum quisque expetit, quem semper maximi

Rex ipse fecerit. Mihi quidem cuiusmodi

≤line=680≥ Ingenio sit, eius fuit indicio oratio,

Quae cuiusque vt vita est declarat maximè.

Non poßit magis idoneus ad hanc rem repperirier.

Per hunc nisi me fallit animus, Deus hostium

Nostrorum lasciuam retundet insolentiam.

Delicta puniet. qui malitia freti sua,

≤line=685≥ Toties nostrae insidias fecerunt innocentiae.

Aza. Papè, hic Sadocus est noster, nisi prospicio parum.

Eli. Is est ipsus, superi nos seruatos volunt

Azaria. Aza. Quid stamus? quin procedimus ei obuiam.

Sad. Sed quem mihi nunc potißimum exoptem dari, in

≤page=31≥

≤line=690≥ Cuius sinum hoc effundam gaudium? Elia. audin’ Azaria

Quid dicat? Ara. Ego verò audio, nunc demum & video,

[^51]Et valeo Eliasibe. Sad. Sed ecce quos volebam maxime.

Hos primùm delibutos reddam gaudio.

Elia. Ehem Sadoce mi. Aza. O mi frater. Elia. Gaudeo

≤line=695≥ Te tandem nobis incolumem esse redditum,

Cuius reditum miserè expectauimus hactenus.

[^52]Aza. Quid te obsecro remoratum est tam diu? Sad. Dicam.

Sed accepistis quas pridem ad vos misi literas?

Elia. Accepimus frater. Sad. Eho dic mihi, satin’

≤line=700≥ Tibi placuerunt Eliasibe? Eli. Oh, rogas?

Sad. Hem, quid tibi Azaria? Aza. Nihil in vita mihi

Vnquam renuntiatum est gratius. Verùm vide

Sodes, ne nos in falsum gaudium conieceris.

Sad. Vah, missa isthac facite, jam vos beauero.

≤line=705≥ Eli. Age frater. Sad. Nescitis quantum apportem boni,

Aza. O hominem festiuißimum. Sad. Iam faxo omni metu

Reiecto, in vtramuis aurem otiosè dormiatis.

[^53]Elia. Age dic amabò, si quid habes bonae rei.

[^54]Aza. Mitte ambages omnes. Sad. Agedum, mitto, rem paucis eloquar.

≤line=710≥ Instauratam breui conspicietis Hierosolymam.

Eli. Faxit ita Deus. Aza. Vtinam augur sis verus: sed haec

≤page=32≥

Vnde tibi tanta affulsit spes? Sat. Ex vnius

Huius Nehemiae aduentu. Eli. Vbi is est obsecro?

Sat. Vbi sit rogas? faxo mox videas. Non procul

≤line=715≥ Hinc illum reliqui. at non est tutus satis

Hic ad commemorandum locus: quare intrò si placet

Concedamus, vbi rem omnem narrabo ordine.

Eli. Istud rectè, celato opus est. Aza. Deus vertat bene.

## 18. ACTVS IV. SCENA I.

NEHEMIAS.

Iambici partim senarii, partim Octonarii, admistis paucis septenariis.

DEum immortalem, quis mente est tam adamantina,

≤line=720≥ Quem non in luctum, ac fletum tanta calamitas

Dejecerit? Me miserum, huiuscene rei causa ego

Tantopere eram cupidus redeundi in patriam?

Cui quanto fuerat praestabilius vbiuis gentium

Vitam agere, quàm tam miserandum intuerier spectaculum.

≤line=725≥ O Hierosolyma, Hierosolyma, hanc cladem tibi

Tua pepererunt crimina: dum Deo tuo

[^55]Aduersans, diuina post tergum praecepta reijcis,

Quibus si paruisses, facilè isthoc declinasses malum.

Ah, vbi nunc tua sunt celsa moenia? vbi turres? vbi aggeres?

≤line=730≥ Vbi porta, arcesque vndequaque munitißima?

Vbi nunc aedes magnifica, templaque augustißima?

Vbi monumenta? vbi maiorum sepulchra splendidißsima?

Vbi opes, quibus regum quondam antecedebas opulentiam?

≤page=33≥

Vah, quàm subitò in cinerem sunt conuersa omnia.

≤line=735≥ Eheu repentinam rerum omnium vicißitudinem!

Eamus nunc homunculi, rebusque momentaneis,

Et quauis bulla, vmbraue fugacioribus

Fidamus, hisque nostram metiamur beatitudinem.

Cùm nihil in rebus humanis tam sit stabile, quod temporis

≤line=740≥ Momento non frequenter corruat: nihil

Iam firmum, quod non vna, eademque hora & substructum, & dirutum

Conspicias. Haec quoties in animo mecum cogito,

Minus hoc nostrum me affligit infortunium;

Et communem hominum sortem contemplans, quod mutari nequit,

≤line=745≥ Patienter perfero. At nunc tompus est vt cuius gratia

De nocte in publicum modo prodij, omnia

Perlustrem, totamque vrbem clam perambulem,

Mecumque mediter, quo pacto singulae queant

Instaurari. Haec adeò noctu clanculum

≤line=750≥ Agere visum fuit, ne quà veniat palam,

Hostésue resciscant, quod magis expedit celarier.

Quos ego scio manibus, pedibusque acturos omnia,

Quò coeptum interturbent opus. Sed nihil agent.

Frustra contendit, cum Deo qui pugnam suscipit: cui

≤line=755≥ Nos, nostraque esse curae mihi persuadeo.

Huic qui confidit, nequit frustrarier:

Qui aduersatur, dignum scelere exitium luet.

Quapropter nihil horum me terrebunt minae,

Nihil ferratae acies, nihil validißimae

≤line=760≥ Armatorum cohortes, nihil enses, nihil

Hastae, aut tela, nihil reliquae belli machinae;

Aduersus hac me abundè muniet Deus,

≤folio=L≥

≤page=34≥

In cuius me clientelam, fidemque mancipo.

Sed satius est vt hinc me extemplò subtraham,

≤line=765≥ Reliquumque, priusquam dilucescat, oppidum

Perambulem: reuersus rem nostratibus

Aperiam, & ad instaurandum hortabor sedulò.

## 19. ACTVS IV. SCENA II.

AZARIAS, ELIASIBVS.

Eiusdem rationis.

LVcescit, hoc jam cesso pulsare Eliasibi ostium?

Atque eccum, ipsus per tempus egreditur foras.

≤line=770≥ Elia. Somnum hac nocte oculis non vidi meis, ita

Timore simul ac spe animus obstupuit mihi.

Nunc prouiso quid noster agat Azarias,

Vtî de ijs, quae heri à coena nobis Sadocus clanculum

Narrabat, per otium inter nos commentemur prolixius.

≤line=775≥ Sed commodè ipse mihi procedit obuiam.

Aza. Accedam, & alloquar. Hem. salue Eliasibe.

Eli. Azaria, salue, ad te ibam. Aza. Et ego ad te. Quid, quae heri

De Nehemia commemorabat Sadocus, ecquid tibi placent

Eliasibe? Eli. Placeant rogas? Sed vim hostium

≤line=780≥ Vt fortiter feras metuo, qui hic jam aderunt

Armati, sat scio, vbi nos tale quid moliri senserint.

Nam vt tu scias quàm nunc illi pulchrè ad nostram sient

Perniciem instructi, principiò quid hîc agatur sedulò

Magis obseruant nunc, quam solent. Aza. Quid audio?

≤line=785≥ Eli. De aduentu Nehemiae nescio quid mußitant,

Malè minantur nobis. Aza. Deus istum perdat inuidum,

≤page=35≥

Qui primus hac illis denuntiauit. Attamen mali

Dum ne decipiantur cauent, etiam cùm maximè sibi

Cauisse existimant, falluntur maximè.

≤line=790≥ Eli. Est vt dicis frater. Sed quisnam hic, quem procul

E porta prodire intueor? Aza. Nehemias

Est Eliasibe. Eli. Est is ipsus. Vah, quàm gaudeo

Vbi etiam nunc huius generis reliquias restare video.

Aza. Virtus illi relucet in oculis. Eli. Deum

≤line=795≥ Immortalem, homo homini quid praestat? Aza. Tum quae formae
gratia?

Eli. Tristis seueritas est in vultu. ATa. Porro mores huic

Tam excellenti formae per omnia congruunt.

Eli. Sermonis mira comitas. Axa. Vita integra.

Eli. Postremo, nihil in ipso est, quod non laude sit dignissimum.

≤line=800≥ Aza. Accedamus hominem, ac salutemus: vah, quid stamus?

Sed hem, quod ex Sadoco scis, fac nescias, tenes? Eli. probè.

## 20. ACTVS IV. SCENA III.

NEHEMIAS, ELIASIBVS, ALARIAE.

Trochaici partim senarij, partim octonarij, admistis aliquot
septenarijs.

Non me clam est, quam duram nunc prouinciam susceperim:

Verùm sic animum induxi meum, priùs

Perditurum me meam vitam, quàm non perfecere

≤line=805≥ Quod semel recepi. Nil maleuolorum minas moror,

Nil mortis cruciatum, quem intentant mihi.

Si moriendum est, pro incolumitate patria mori,

Mihi quauis vita futurum est dulcius.

≤folio=L2≥

≤page=36≥

Dum ne ob malefacta pereo, parui aestimo.

≤line=810≥ Sed nunc tempus est, vt omnem rem nostratibus

Indicem, & vt magno animo sint persuadeam. At

Eccos quos volebam: ad me affectant viam,

Occurram. Eli. Saluere Nehemiam jubemus plurimùm.

Neh. Hem fratres, saluete. Oh, vt vos aspicio lubens.

≤line=815≥ Aza. Vtinam sit qui re, haud verbis salutem nobis adferat.

Neh. Id quidem soli Deo in manu est, cui

Modò fidamus, & omnia nobis sat cedent feliciter.

Eli. Ita res est mi frater, quod peccauimus

Id obest nobis, Neh. at porrò resipiscite,

≤line=820≥ Diuinamque opem implorate supplices:

Nullum est delictum, cui non facilè ignoscat Deus,

Si nos verè, atque ex animo admißi conspexerit

Poenitere. Aza. Heu nos infelices. Neh. Estote anime bono,

Infelix non est, nisi qui desperat gratiam.

≤line=825≥ [^56]Eli. Hei mihi. Neh. Eia, respirate. Quin dicam libenter.

Quod audiatis: in foribus vobis adest salus.

[^57]Aza. Vtinam. Ne. Faxo iam experiamini, modo

Ne vos ipsi vestrum nunc remoremini

Commodum. Eli. Nehemia, annitemur pro viribus. Neh. Deus

≤line=830≥ Vestros conatus sua secundabit clementia.

Exprompta ad hanc rem quam paro opus est ingenij industria,

Infractaque animi constantia: magnum est quod molior,

Quodque magis occultari, quàm promulgari debeat.

Idque adeo metuens, vos hactenus celaui,

≤line=835≥ Quod dicam nunc. Vrbem ego instaurandam censeo.

≤page=37≥

Huius vnius rei gratia huc ad vos me contuli,

Haec me spes nunc reducem in patriam facit.

Eli. Consilium laudo, sed vereor vt queas Nehemia.

Neh. Quidum, cedo? El. Quia hostes illi finitimi,

≤line=840≥ [^58]Quo non aliud hominum genus inuidentius,

Hic aderunt infensi, simulac nos id agere senserint.

Neh. Oh, nihil periculi est Eliasibe,

Mittite timorem obsecro, diuinoque numine

Freti, nihili pendite imbelles furiosorum minas.

≤line=845≥ Cui Deus est propitius, huic frustra insidias struit,

Quantumuis astuta, maleuolorum inuidentia.

Quapropter, vti fortes, atque strenuos viros decet,

Annitimini mecum; ego vobis neque opera, neque

Re, neque consilio deero. Aza. Haud verear Nehemia,

≤line=850≥ Si in te solum sit situm: sed vim vt queas

Ferre? Neh. Ah, nunquam hodie concedetis mihi?

Nihil, inquam periculi est. & si quid sit, tamen

Vel vitae dispendio nos patriae saluti

[^59]Consulere, atque subuenire conuenit.

≤line=855≥ Contemplamini quot probris, quot ludibrijs, \[quot^2^\<quod\]

[^60]Quot denique sannis vita nostra fuerit obiecta hactenus.

Quis non honestè malit mortem occumbere,

Quam tantam posthac ferre contumeliam?

Respuite quàm misere iaceant prostrata omnia,

≤line=860≥ Maenia solo aequata, turres demolitae funditus,

Arces euersae, portae igni absumptae, muri diruti,

Postremò direpta, vastata, ac populata singula.

Haccine nobis conspicienda erunt diutius?

Haccine perpetienda ignominia? ah, mori

≤line=865≥ Praestat. expergiscimini, & nolite aduersari mihi.

Eli. Pol res ipsa, virtusque tua nos cogit Nehemia,

≤folio=L3≥

≤page=38≥

Vt tuis iußis libenter pareamus: imò neque

Frugi, neque honesti, neque grati videamur satis,

[^61]Si non tibi per omnia morem gesserimus. Aza. Mihi quoque

≤line=870≥ Ita tua afflauit animum oratio, vt mori

Satius ducam, quàm in tantis miseriis viuere.

Neh. Euge, sic fortes decet. tamen nihil

Est quod metuatis, vos modo virili, ac strenuo

Curate vt animo sitis, qui & inferioribus

≤line=875≥ Non rarò peperit victoriam. Verùm nunc tempus est

Intrò vt concedamus: ibi quo pacto rem aggredi

Vos velim, quid fleri, quid caueri debeat,

Conuocatis vrbis primatibus, edisseram ordine. Eli. Vt

Lubet, hem, iacienda est alea. Aza. Deus vertat feliciter.

## 21. ACTVS IV SCENAIV.

SANABALLATVS, TOBIAS.

Senarij, & septenarij, partim recti, partim Σκἁξονrες.

≤line=880≥ HAnccinè ego tam insignem in nos contumeliam

Impunitam relinquam Tobia? ah, mori

Me satius est. Faxo iam norint quid viri fiet,

Quem illi vti mulierem sibi ludificandum existimant.

Tob. Eia, sit decet. San. Nunquam me per Iouem quisquam

≤line=885≥ Exorabit, quin illos vt merentur vlciscar

Mastigias. Tob. Rectè. San. Tum autem Nehemiam

Impulsorem istum vah, quibus excarnificabo modis?

Sublimem medium arripiam.Tob. Fortiter. San. Post haec

Inuersum capite saxis illidam. Tob. Probe.

≤line=890≥ San. Vt totam sanguine inquinet viam. dein’

Caput illi praecidam, postremo praecipitem dabo.

≤page=39≥

Tob. Pulchrè. San. Reliquum recutitorum popellum qua nece

Potißimum interimam nescio. sed circumspice, satis

Me hic thorax, galeaque deceant. Fob. Pol formae gratia

≤line=895≥ Euenit, vt quicquid indueris te deceat maximè.

San. Nihil est in me, quin omnes istud laudent plurimum.

Tob. Non immerito. San. Tum quis me alter homo est confidentior,

Aut audacior, aut ad rem militarem promptiore

Qui in pugnis, bellis, diripiendis vrbibus,

≤line=900≥ Spoliandis hostibus aetatem contriui meam.

Insidiari aduersariis, munire aciem,

Praesidia disponere, nihil extimescere,

Hyemem atque aestatem juxta perpeti. Quod si

Nunc mea quae geßi, pergam commemorare facinora

≤line=905≥ Dies nos deserat prius, quam ego vel decimam tibi

Eorum partem commemorauero. Tob. Credo.

San. Sed non sum is qui meas ipsius pugnas praedicem

Manibus, non lingua belligerandum censeo.

Sed eccum Gosemum: vide vt perturbatus siet.

≤line=910≥ Vel vultus huius ignauißimos istos

Facile in fugam conuerterit. Tob. Prò Iupiter

Supreme, quantas militum huc adducit copias.

Vae illis, qui hos sibi inimicos fecerint. San. Hic, dum

Accedunt, subsistamus paulisper. Tob. Placet.

## 22. ACTVS IV SCENA V.

GOSEMVS, SIMALIO, SANABALLATVS, SANGA.

Eiusdem rationis.

≤folio=L4≥

≤page=40≥

≤line=915≥ AN vnquam cuiquam contumosiosius,

Simalio, audistin’ factam iniuriam quàm haec est

Nobis? ô coelum, terra, ô facinus indignißimum!

Sim. Ni protinus à coepto desistant, haud sic auferent.

Gos. Licet destiterint maximè, haud tamen tantum scelus

≤line=920≥ Vnquam me viuo impunitum relinquetur.

Quin pol istos pro tanta isthac audacia

Exercebo vt digni sunt furciferos, qui nos sibi,

Si dijs placet, illudendos propinauerint.

Nouitius ille aduena nobis hanc excitat

≤line=925≥ Tragoediam, ille frigidam suffundit, illius

Suasu, atque impulsu transiguntur omnia.

Quem hodie scelus si detur apprehendere,

Eo redigam miseriarum, vt perpetuò sit miser.

Curabo vt omnibus exemplum siet. Vah, quàm

≤line=930≥ Vellem illum nunc mihi dari obuiam, vt caput

Ei diminuam mastigia, satis mihi

Id habeam supplicij, dum illum vlciscas modo. San. Alloquar.

Goseme, deflecte huc ad nos. Gos. Non audio.

San. Sodes paulisper. Go. Ah, ne me obturbaris peßime,

≤line=935≥ Nisi mauis cerebrum tibi hic distergier.

San. Eia, vt furit. Gos. Hem, tun’ hîc eras Sanaballate? ne

Vitio vortas quaeso, haud praeuideram te, ita

Oculi iracundia nunc obcaecati sunt mihi.

San. Non miror per Iouem. Expeditas sanè adducis copias,

≤line=940≥ [^62]Pol hi vel Orco praedam auferant. Gos. Qualis

Exercitus dux, tales consueuerunt esse milites.

San. Nae illi haud sciunt quos sibi crabrones irritauerint.

Pan. Fugam dabunt, vtî nos aduentare senserint.

≤page=41≥

Gos. Quin faxo neste elabantur: vndique

≤line=945≥ [^63]Illos praesidijs paßim dispositis sic circuncludam, vt
aut

Fugiendi, aut euadendi nullus cuiquam sit locus.

Atque ita tandem vniuersum extirpabimus

Apellarum genus. San. Militibus omnia

Vastanda, ac diripienda propinabimus,

≤line=950≥ Postremò caede, cruore, cadaueribus, incendio,

Luctu, atque singultu quicquid vsquam est complebimus:

Atque haec illis merito accident, cùm euenerint.

Credo iam supplicantes aderunt, sed nihil

[^64]Agent: errant, si nos lachrymis placari posse cogitant.

≤line=955≥ Verùm quid hic stamus? quin rectà isthuc agmen deducimus?

Gos. Benè dicis procedito tu huc cum vecti Simalio,

In dextrum cornu temet ingere. Tu Strato in

Sinistrum, tu in medium Sanga. Hem, quid homo ignauißime,

Lapidibúsne paras pugnare? Sang. Quid? ego quasi

≤line=960≥ Canes saxis homines insectabor timidißimos.

Quid hoc, satin’ vobis placet? San. Ha ha he, pulchrum spectaculum.

## 23. ACTVS IV. SCENA VI.

NEHEMIAS.

Senarij, & septenarij, trochaici, catalectici.

NVnc tranquillo demum animo egredior foras.

Postquàm quae sum aggressus pulchrè etiamnum succedere conspicor:

Adèò quisque operi intentus, nunc sedulo

≤folio=L5≥

≤page=42≥

≤line=965≥ Officium exequitur suum. Idem est omnibus

Animus, aequum studium, similis constantia,

[^65]Hostibus aut resistere fortiter, aut honestè

Pro patria, pro libertate, pro aris, & focis

[^66]Mortem oppetere. Quos equidem credo jam jam adfuturos

≤line=970≥ Esse, vt nos hinc depellant, opusque coeptum

[^67]Vt interturbent: qui si venerint, efficiam vt cum viris

Rem sibi esse intelligant vsque adeo ego illorum pati

Possum ineptias, & magnifica verba à quibus

Si ad pugnam veniatur, vapulabunt largiter.

≤line=975≥ [^68]O inuidiam, tantumne illis ab re sua

Esse otij, aliena vt curent, eaque ad se qua nihil

[^69]Attinent? adeò in hoc simul omnes incumbunt, vt suae.

Etiam ipsorum pernicie nobis incommodent?

Ah, itáne fieri oportet? Sed quid cum illis agas,

≤line=980≥ Qui neque bonum, neque quid aequum sit, sciunt:

Melius, peius, prosint, obsint, nil vident, nisi

[^70]Quod lubet. Sed dignum talibus factis Deus

Exitium inuenerit: in hunc omnem salutis

Spem, fiduciamque confero, illius

≤line=985≥ Ope fretus, facile vel violentißimum

Aduersariorum exercitum contempsero.

Verùm ad moenia rursum hinc praestiterit concedere.

Quò, si fortè sit opus, animum addam nostratibus,

[^71]Porroque admoneam quid deuitandum sit periculi.

## 24. ACTVS V SCENA I.

ELIASIBVS, HANANVS. NEHEMIAS.

Partim septenarii, partim octonarii, ad¬unctis paucis senariis.

≤page=43≥

≤line=43≥

≤line=990≥ ITa me Deus amet, quantùm ego hostium instructos dolos.

Conatusque audio, non mediocriter timeo miser,

Ne quam illi mox nobis turbam faciant, aut vim extructoribus,

Adeo gladiatorio animo ad nos affectant viam. Ah,

Nullône pacta vim istorum euitare poterimus?

≤line=995≥ Heu, quot modis nos illorum diuexauit crudelitas?

Quoties insani ex infidis oppressere? quoties

Oppugnauêre innoxios? quoties damnum dedere? vah,

Itane obstinatè operam dant, nos vt mille excrucient modis?

Totumque Iudaeorum genus extirpent funditis? Verùm

≤line=1000≥ Hananum video, tristis est, eadem hac quae me malè habent
virum.

Ibo obuiam, vt prius quàm se hinc subducat alloquar. Han. Nisi

Me fallit animus, haud multum à nobis aberis infortunium.

Ita hostium castris obsessae, in angustum oppidò

Nostrae coguntur copiae, hei misero mihi.

≤line=1005≥ At eccum Eliasibum. Eli. Salue Hanane. Han. Eliasibe,

Salue. Eli. Scin’ quo in malo versemur miseri? Han. Ah, vtinam nesciam.

Eli, Cedo, quid agimus nunc? quid das consilij Hanane? Han. Egon’? nihil

Nisi quod sors fert, vt aequo animo feramus. Eli. Nescio

Quid mens mihi praesagit infortunij. Sed commode

≤line=1010≥ Ecce egreditur Nehemias. Neh. Nihil est Azaria

Quod verearis: rem omnem mihi committito,

≤page=44≥

Tu modo quae praecepi exequare gnauiter,

Eli. Nehemia. Neh. Hem Eliasibe? non praeuideram te. Tu quoque hic

Aderas Hannane mi? bene factum, gaudeo.

≤line=1015≥ Non potuit fieri opportunius, ambos vos volo. Eli. Hem

Nehemia, audistin’ quam illi agant rem? Neh. Odoratus sum omnia.

Han. De inopinata statuerunt nos inuadere.

Neh. Scio: sed Dolum dolo illuserimus, meditata mihi sunt

In pectore consilia omnia. Eli. Tibi ita videtur, at ego

≤line=1020≥ Non posse arbitror, neque vim illorum sustinere, neque

Resistere, neque perpeti. Han. Idem & ego vereor miser.

[^72]Neh. Ah, ne diffidite: hoc meae fidei credatis obsecro,

Qui nunc vobis viri videntur, nebulones

Sunt ignauißimi, lasciuia, luxuque diffluunt,

≤line=1025≥ Insulsi, fatui, tardi, stertunt noctes & dies.

Adhaec Deum quem maximè aquum est reuereri, nihili aestimant,

Idolis seruientes turpiter. Hoscine

Quaeso nobis timendos esse creditis?

Horum impotentes extimescemus minas?

≤line=1030≥ Eli. Facilè metu omnem abiecero frater, nisi saepius

Quantum armati valeant essem expertus miser.

Neh. Istam cladem vobis vestra peperêre crimina;

Non hostium vires, quibus quàm facile restitissetis,

Ni diuina vos defecisset gratia.

≤line=1035≥ Nunc delictorum poenitet: & ob id Deum

Iam nobis propitium esse, atque beneuolum scio.

Han. Sed audistin’ quantum adducant exercitum?

Quot pedites, equites? reges si simus, nunquam tamen

Tantum sufferre queamus impetum. Neh. Non viribus.

≤page=45≥

≤line=1040≥ Sed consilio, prudentia, diuina ope

Res praeclarae geruntur. Denique nunquam fit sine

Periculo facinus magnum, ac memorabile.

Audendum est, nemo ignauia victoriam

Est consequutus vnquam. Prima coitio acerrima est,

≤line=1045≥ Hanc si sustinuerimus, post illos vt lubet

Ludemus. Itaque hoc quidquid est periculi,

Magnarum, mihi credite, erit remedium aegritudinum

Nam posthac incolumos sat scio fore nos, si vel semel

Eis infracto ac forti animo restiterimus.

≤line=1050≥ Contra si nos languere, ac timidos esse senserint,

Feroces hîc aderunt continuò. Semper maximum

In praelio periculum est ijs, qui maximè timent,

Confidentia pro muro habetur. Ne vos verbis territent.

Iam mortem effugit, quisquis eam contempserit.

≤line=1055≥ Si illis machaera, & nobis veruina est domi.

Egomet consultor idem, atque socius periculi

Vobiscum ero. Eli. Nehemia mi, in te spes omnis nobis sita est:

Te solum habemus, tu es patronus, si tu deseris

Actum est: perijmus. Neh. Ah, egon’ istud conari queam:

≤line=1060≥ Adeon’ me ignauum, aut ingratum, aut inhumanum putas?

Adeon’ porrò infidum, aut adamantinum, aut ferum,

Vt me neque amor patriae, neque miscricordia, neque pudor

Commoueat, neque commoueat vt seruem fidem?

Caue istiusmodi quicquam tibi vnquam in mentem venerit.

≤line=1065≥ Neque faciam, neque me satis piè posse arbitror.

Quin faxore experiamini patriam mihi

≤page=46≥

Multò esse chariorem, quam egomet sum mihi.

Nullum fugiam laborem, imò capitis periculum

Lubenter adiero, dum prosim illi. Sed nunc qua gratia

≤line=1070≥ Vos conuenire statueram, auscultate. eo

Pacto & meum consilium, & hostium dolos

Cognoscetis, quidque facere in hac re vos velim.

Principio hostes, vtî dicebatis modo, nos clam aggredi, &

Ex insidijs nec opinantes statuerunt adoririer.

≤line=1075≥ Quod ne fiat, nobis dum est tempus, praecauendum est sedulò.

[^73]Quapropter post muros in inferioribus locis,

Gladijs, arcubusque armatos collocandos censeo,

Dimidiam tantum nostrorum partem aedificare, caeteris

Pro opere hastas, clypeos, galeas, aliaque id genus

≤line=1080≥ Arma volo suppeditarier: Qui verò lateribus,

Calce, aut lignis portandis occupantur, altera

Manu id agant, alteram ferro communiant

Praeterea aedificatores non nisi gladijs

Accincti, aedificent: vt si vsus forte veniat,

≤line=1085≥ In promptu sit, quo maleuolorum coerceatur impetus.

Tubae signum erit apud me. & quandoquidem propter operis

Late patentem magnitudinem longe sumus

Alij ab alijs semoti, meminerint, vt quo loco

Buccina sonuerit, eo se continuo omnes conferant.

≤line=1090≥ De nocte verò cum suo quisque famulo

Excubias agat, & in media pernoctet Hierosolyma.

Postremò vt magno animo sint, admonete singulos,

Nihilque formident. Deum nobis adiutorem foret

Atque ob id omnia successura ex animi sententia.

≤line=1095≥ Eli. Dabimus operam Nehemia. Han. Nunquid aliud est

≤page=47≥

Quod nos velis frater. Neh. Nihil nisi vt citra moram

Quae iam praecepi sedulo exequamini. Eli. Curabitur.

## 25. ACTVS V. SCENA II.

NEHEMIAS.

Partim senarii, partim septenarii.

ADuenit tandem, quem saepe optaui diem,

Quo aut pristinam libertatem restituam patriae,

≤line=1100≥ Aut mortem pro eius incolumitate oppetam.

Adeò hoc rerum statu nullam mihi vitam

Exoptandam arbitror. Quin vel vicies mori

Malim, quam, quae hactenus tolerauimus probra.

[^74]Perpeti diutius. Quamuis non admodum

≤line=1105≥ Inconsulta istorum me terreat procacitas:

Qua tum demum in nos debacchantur maximè,

[^75]Cum tuti post principia, verbis belligerantur ebrij.

Tum eorum audire est operaepretium audaciam.

Si vel vulpes, aiunt, in murum quem extruunt

≤line=1110≥ Ascenderit facile fugatis operis, lapideum

Euerterit opus. Exaudi quaeso Deus

[^76]Quàm contumaciter nos aspernentur peßimi,

Quibus maledictis proscindant, quibus incessant conuitiis.

Ne patere mi Deus, vt impunè in nos illuserint.

≤line=1115≥ Sed hac quae nos afficiunt contumelia, in suum

Ipsorum redundet caput, vt procul è patria

Sua abducti in regionem hinc longè dißitam,

Contemptui sint omnibus. Atque ita tandem sentiant

Quid sit Deum negligere, innoxios lacessere,

≤line=1120≥ [^77]Aliorum gaudere calamitatibus, inuidere commodis.

Sed nunc, vt tempus est diei, ad muros hinc me conferam.

Vt si qua in re mea opera indigeant, in promptu siet.

≤page=48≥

## 26. ACTVS V. SCENA III.

AZARIAS, SANABALLATVS, GOSEMVS, TOBIAS.

Septenarii, & octonarii Iambici, admistis paucis senariis.

NEhemias me relictis rebus jußit aduersarios

Hodie obseruare, vt quid agerent, aut quid captarent consilij

≤line=1125≥ Scirem, id propterea nunc speculatum egressus sum foras. At
at,

Nescio quem huc aduentare. propius haud

Ausim accedere, ne deprehensus malè peream miser.

In hanc palustrem igitur me abdam vallem, vt quò eant,

Aut quà pergant, quidue incoeptent, obseruem sedulò, hoc agam.

≤line=1130≥ San. O populares, viri, adolescentesque humanißimi, date

Viam, qua fugere liceat, totae facite platea

Pateant, remouete quicquid nos posset remorarier.

Sed neque quo fugiam, neque vbi lateam, neque dedecus hoc quomodo

Celem scio infelix, ita nunc paueo, ita nunc me pudet mei.

≤line=1135≥ Nullus sum, totus occidi miser, genua mihi

Tremore succidunt, vox deficit, lingua haeret faucibus:

Vah, ne Salus nobis saluti jam esse si cupiat potest.

Gos. O Iupiter, hunccine de improuiso mihi obijci metum

[^78]Tantum, vt neque quomodo euadam, aut vbi delitescam

≤line=1140≥ Certum fiet. membra timore debilia sunt, mens mihi

[^79]Formidine planè obstupuit: tum pectore nihil

Consilij consistere potest. Nae nos aedepol

≤page=49≥

Huc venimus auspicio malo. Hem Sanaballate, quò

Fugis? vah, siccine hic me solum deseris? San. Ego nescio

≤line=1145≥ Herculè neque quo fugiam, neque quo pacto elabar: ita nunc

Penitus oblitus sum mei. Sed eccum Tobiam.

Eaedem hunc quae nos intemperiae agunt, totus tremit.

Palletque. Tob. At at, quidnam hoc monstri est? Vnde subitus oboritur

Mihi timor, nondum conspectis hostibus?

≤line=1150≥ Cum non alius in bello me solet esse confidentior?

Hem quid sibi vult hic tremor? quid isthuc est mali?

Nequeo satis mirari, neque conijcere, nisi nos

Suis quis excantarit praestigijs. Ah, nescio vnde nunc

Vel auxilij, vel perfugij mihi parem copiam. Hem,

≤line=1155≥ Tun’ hîc eras Goseme? Bene habet, saluum te esse gaudeo.
Gos. Haud

Diu erimus per Iouem, nisi nos hinc quam ocyßimè

Subducamus. Quod sperabamus fore

Clam, resciuerunt aduersarij. Tob. Fugiamus hinc

Dum possumus, dumque incolumes sumus Sanaballate; nam

≤line=1160≥ Nescio quid mihi animus praesagit infortunij.

Iam jam dolis circumueniemur, & opprimemur inscij.

Sa. Rectè dicis, vir qui fugit, pugnabit denuò. &

Ob id fugiendo vitae consulere, quàm fortiter

Pugnando interimi, semper habitum est fortius.

≤line=1165≥ T. Non temere pol est, omnes quod sic obstupuerint copia.

Gos. Quid igitur, jamne reduco exercitum? San. Tu quod tibi

Ex vsu esse videtur facito, ego me in pedes quantum queo.

To. Ehem, quid hoc? aufugit homo, nosque hîc reliquit; quid stamus?

Cur non & nobis prospicimus in tempore?

≤folio=M≥

≤page=50≥

≤line=1170≥ Go. Age age, nil moror exercitum, quisque sibi consulat.

Namque hocce tempus precauere mihi me, non alijs sinit.

Vos omnes obtestor qui haec incolitis loca, hac si fortè quis

Nos consectetur, ne commonstretis, qua aufugerimus via.

## 27. ACTVS V SCENA IV.

SANGA.

Eiusdem generis.

PErij, quid hoc? siccine nos hic relinqui solos? Hem ducum

≤line=1175≥ Praeclaram confidentiam? vah, qui caelum minis

Modò territabant, ante tubam inani formidine

Exanimati, clam omnes simul aufugerunt turpiter.

Eia, pugnatum est fortiter, quid restat, nisi vt exercitum

Dimittam? Egregiam per Iouem laudem, & spolia domum

≤line=1180≥ Referemus amplißima. Quid, omnes copias

Reducimus integras. Eho, nonne hoc magnificum satis

Videbitur facinus? agite, hac vos me sequimini.

## 28. ACTVS V. SCENA V.

AZARIAS.

Septenarii, & Octonarii trochaici.

NVnquis hic est? nunquis hinc me sequituri nemo homo est.

Prô Deum immortalem jámne erumpere hoc mihi

≤line=1185≥ Gaudium, jamne exclamare licet? Oh, quod nouum

Ego hisce oculis contemplatus sum spectaculum?

Quae audiui? papè, ecquis nobis fortunatior?

In quibus Deus hodie potestatem ostendit suam.

Ita profectò sese res habet, insperata saepius

≤line=1190≥ Videas accidere, quam quae speraueris.

Nam cedo, quis credidisset hoc vnquam fore,

Quod nunc euenisse gaudeo? Ideoque aliquis me putet

≤page=51≥

[^80]Forsan non putare hoc verum, sed mihi

Nunc sic esse isthoc verum lubet. Deo herclè gratiam

≤line=1195≥ Habeo, postquam haec nobis acciderunt ex sententia.

Verùm quid morae est, quin hinc me amoliar,

Et in vrbem recurram protinus.

Bone Deus, quantum aduentu meo nostratibus

Gaudij, quantùm voluptatis, quantùm adferam

≤line=1200≥ Laetitiae? quot commodas res? quot adimam aegritudines?

Sed festinato est opus, vt hoc nec opinantibus

Primus obijciam, animumque illis exonerem metu.

## 29. ACTVS V. SCENA VI.

ELIASIBVS, NEHEMIAS, AZARIAS.

Partim senarii, partim septenarii, admistis aliquot octonariis.

DEmiror quid remoretur Azariam, hei mihi,

Quàm timeo ne in hostium manus allapsus, perierit

≤line=1205≥ Miser, Sed Nehemiam video, ex hoc quaeram redierit

Nec ne. Neh. Pulchrè etiamnunc diuinâ beneficentiâ

Coeptum procedit, opus. & nisi me fallit animus, omnia

Succedent bene. Eli. Nehemia. Neh. Quis me? Hem Eliasibe.

Tun’ hic eras? quemnam praestolare hic ante ostium?

≤line=1210≥ Eli. prouiso quàm mox noster huc redeat Azarias.

Neh. Iam jam hic aderit scio. Eli. ah, quàm illi timeo miser,

Ne occultis alicubi irretitus hostium caßibus,

Trucidatus sit infelix. Neh. Istum tuum metum,

Qui tibi animum excruciat, omitte Eliasibe.

≤line=1215≥ Eli. Oh, omittam Nehemia? eius mihi curae est salus.

Neh. Et mihi quidem. Eli. Si saluus esset, jam hic adesset sat scio.

≤folio=M2≥

≤page=52≥

Neh. Pergin’ malè ominarier? vide sodes tua

Ne tibi malum aliquod pariat diffidentia.

Breui, inquam, illum nobis incolumem restitues Dei

≤line=1220≥ Benignitas, tu modo fac sis animo bono.

Eli. Nehemia mi, quis ille est quaeso, quem procul

Huc ad nos accurreré conspicio? Neh. Eliasibe,

Azarias est. Eli. Est is, an non est? certè ipsus est.

Perij, quid sibi vult hic praeceps hominis cursus? tubam

≤line=1225≥ Nehemia jube inflari, hostium propè est exercitus.

Neh. Ah sanusne es meticulose? bonum apportat nuntium,

Nam laetus est, nisi prospicio parum. Eli. Ita faxit Deus.

Neh. Occurramus. Aza. Deum immortalem quid porto? sed quem mihi

Potißimùm exoptem nunc cui haec narrem, dari?

≤line=1230≥ Neh. Audin’ tu hic quid dicat. Eli. Isthoc verbo Nehemia

Animus mihi redijt, & cura ex corde exceßit. Neh. Alloquar.

Hem Azaria mi. Aza. Nehemiam, video, nemo est, quem mallem omnium.

Hunc primum delibutum reddam gaudio.

Eli. Quid laetus es, aut quid ita gestis frater? Aza. Eho, Eliasibe.

≤line=1235≥ Quid gestiam rogas? prae gaudio, ita me Deus amet,

Neque quid ago, neque quidquod loquor, scio. Cedo manum

Nehemia mi. Neh. Manum? Aza. Manum inquam, gaude. Neh. Quid ego gaudeam?

Aza. Et tu Eliasibe. Eli. Quamobrem? eloquere amabo? Aza. Quia ego

[^81]Impero, gaude inquam. Eli, Gaudeo, quando jubes,

≤page=53≥

≤line=1240≥ Et si nihil video cur gaudeam. Ara. In tuto

Est omnis res: omnem tristitiam, atque metum omittite. \[\< tirstitiam\]

Quod nunquam opinati sumus, neque quisquam nostram vnquam sibi

Quod euenturum credidit, id nunc accidit.

Neh. Agedum frater, paucis narrato quid siet.

≤line=1245≥ Aza. Euge, à Deo sine controuersia diligimur Nehemia.

Neh. Vtinam. at cedo sodes, quid adfers bonae rei?

Aza. Ima vt ascultetis obsecro: quandoquidem ego

Isthaec narrandi, quàm vos audiendi sum cupidus magis.

Eli. Quid cessas igitur? Aza. Ex me jam faxo pulcherrimum

≤line=1250≥ Multò omnium audiatis facinus. Neh. Ah enecas:

Quin tu hinc pollicitationes aufer, &

Quod fers vno verbo eloquere. Aza. Accipite, hem. Hostes metu

Repentino perculsi omnes fugêre turpiter.

Neh. Hem Azaria, hem mi frater, quod ego prodigium audio?

≤line=1255≥ Num tu ludis nunc nos. Aza. Nequaquam Nehemia.

Verisima sunt quae nuntio. Eli. O factum bene,

Beasti. Neh. Istud mihi responde primùm quod te rogo,

Azaria, vidistin’, an audita praedicas?

Aza. Hisce oculis Nehemia. Neh. Voluptatem magnam nuntias.

≤line=1260≥ Eli. Vide sodesne in falsum nos conijcias gaudium.

Aza. Ah, itáne mihi apud te deesse fidem? quid consequar

Lucri, si mentiar? aut quem aequè ac me ipsum fefellero?

[^82]Eli. Da veniam frater, non quod verbis tuis

≤folio=M3≥

≤page=54≥

Diffidam, eò dico: sed quo magis isthoc verum esse cupio,

≤line=1265≥ Hoc timeo magis. Aza. Absit timor, omnibus modis

[^83]Rem nobis esse saluam promitto. Eli. O lepidum hominem. Neh. Si
haec sunt

Azaria vera, ita vt credo, quis nobis fortunatior?

Eli. Hem, quàm saepe accidunt, quae nunquam sperare audeas

Mi Nehemia. Neh. Deo acceptum ferri hoc debet bonum.

≤line=1270≥ Cuius nutu fiunt, ac transiguntur omnia.

[^84]Quapropter etiam atque etiam videndum Eliasibe,

Ne nos diuina indignos praebeamus munificentia.

Eli. Piè, ac sapienter admones Nehemia. Neh. Intrò nunc itaque

Eamus, vt summum simul omnes laudibus,

≤line=1275≥ Praeconijsque celebremus, atque veneremur Deum.

Eli. Id vt faciamus, equidem res, ac tempus nos monet.

## 30. PERORATIO.

Senarij, admistis aliquot septenarijs.

INgentes vobis spectatores gratias,

His ludis quotquot adfuistis scenicis

Noster agit grex, auctorque fabulae: suam

≤line=1280≥ Quod per silentium vestrum sibi licuit

Nouam hanc agere actiunculam, in qua si quid fortè nos

Per negligentiam aut inscitiam, deliquimus

Oro in meliorem partem interpretemini,

Rudique nostrae ignoscatis pueritiae.

≤line=1285≥ Cuius cum ingenium infirmius sit, saepius

Eam labi, atque errare necesse est. Nunc ne fabulam

Vobis exhibuisse videamur vanam, animum aduertite,

Quaecunque è sacris depromuntur literis,

Multum (licet id non omnibus aequè appareat)

≤page=55≥

≤line=1290≥ Sub inuolucro continent mysterij.

Quanquam perpaucos inter vos esse arbitror

Naris tam obesae, qui nondum etiam intelligant

Satîs, sibi quid nostra Nehemias velit.

Nam per collapsae instauratorem Hierosolymae,

≤line=1295≥ Quem nisi Christum caelestis regis filium

Generisque humani assertorem nobis sacer

Bibliorum depingit codex? qui regiam

Patris relinquens arcem, mortales tyrannide

Cacodaemonum oppressos, ex Orci faucibus

≤line=1300≥ Eripuit infelices: profligatisque hostibus,

[^85]In pristinam libertatem asseruit: dumque huc enititur,

Nihil sibi extimescendum, nullum periculum

Subterfugiendum vnquam arbitratus est, adeo

Vt ne immanißimis quidem horrendae necis

≤line=1305≥ Cruciatibus auocari se hinc sit passus. Caeterùm

Per Iudaeos instauratoris Nehemia

Comites, quis non videt adumbrari Apostolos,

Reliquosque propagatae religionis principes?

Qui pro virili Iesum sectantes ducem,

≤line=1310≥ Dum Christianae dilatant ditionis terminos,

Quid non sunt perpeßi? paupertatem, inediam,

Famem, sitim, aestum, frigus. aguntur in crucem,

Torrentur, saxis obruuntur, vt impij

Caeduntur paßim. ac profligantur vndique

≤line=1315≥ Horum patienti mentis inuicta constantia

Caelestis illa, ac mystica Hierosolyma Ecclesia

In immensum olim creuit felicißimè. At

O nos infelices, qui hanc quam Christus sua,

Ipsius morte seruandam esse censuit,

≤line=1320≥ Cuius saluti tot viri sanctißimi

≤page=56≥

[^86]Vitam libenter impenderunt, denuo

Execrandis errorum tenebris afflictam cernimus

Horrescit animus quoties in mentem mihi

Veniunt, quae non ita pridem ipsi conspeximus.

≤line=1325≥ Quod facinus posthac non audebit impia

Insanorum mortalium vesania,

Postquam ne ex quidem violare, ac polluere turpiter

Erubuerint, quibus maxima reuerentia,

[^87]Summusque debetur honos? ea profanare, à quibus

≤line=1330≥ Vniuersa populi Christiani dependet salus?

Quorum effrenatam nisi Deus violentiam

Coercuisset, jampridem omnis religio,

Omnis pietas, omnisque sacrosancti numinis

Intercidisset cultus. Quid igitur restat,

≤line=1335≥ Nisi vt impia vitae confeßi crimina,

Eundem supplices simul omnes oremus Deum,

Vt nos sua dignatus misericordia,

Quod coepit exequatur gnauiter. Nunc, si

Quod egimus non displicuit, applaudite.



# Back



FINIS.

[^1]: *In margine* Scaz.

[^2]: *In margine* Scaz.

[^3]: *In margine* Sept.

[^4]: *In margine* Scaz.

[^5]: *In margine* Sept.

[^6]: *In margine* Octo

[^7]: *In margine* Octo.

[^8]: *In margine* Troch

[^9]: *In margine* Octo.

[^10]: *In margine* Octo.

[^11]: *In margine* Octo

[^12]: *In margine* Octo.

[^13]: *In margine* Octo.

[^14]: *In margine* Dimet.

[^15]: *In margine* Octo.

[^16]: *In margine* Iamb. 2.

[^17]: *In margine* Scaz.

[^18]: *In margine* Troch.

[^19]: *In margine* Scaz.

[^20]: *In margine* Sept.

[^21]: *In margine* Sept.

[^22]: *In margine* Sept.

[^23]: *In margine* Scaz.

[^24]: *In margine* Scaz. 2.

[^25]: *In margine* Sept. 2.

[^26]: *In margine* Scaz.

[^27]: *In margine* Sept.

[^28]: *In margine* Dimet.

[^29]: *In margine* Iamb.

[^30]: *In margine* Octo. 2.

[^31]: *In margine* Iamb. 2.

[^32]: *In margine* Octo

[^33]: *In margine* Octo.

[^34]: *In margine* Acatal.

[^35]: *In margine* Octo. 2.

[^36]: *In margine* Scaz.

[^37]: *In margine* Sen. 2.

[^38]: *In margine* Catal.

[^39]: *In margine* Troch. 2.

[^40]: *In margine* Scaz.

[^41]: *In margine* Scaz.

[^42]: *In margine* Octo.

[^43]: *In margine* Troch. 2.

[^44]: *In margine* Troch.

[^45]: *In margine* Scaz.

[^46]: *In margine* Troch.

[^47]: *In margine* Troch

[^48]: *In margine* Troch.

[^49]: *In margine* Scaz.

[^50]: *In margine* Troch.

[^51]: *In margine* Troch.

[^52]: *In margine* Scaz.

[^53]: *In margine* Troch

[^54]: *In margine* Octo.

[^55]: *In margine* Troch

[^56]: *In margine* Acatal.

[^57]: *In margine* Iamb.

[^58]: *In margine* Iamb.

[^59]: *In margine* Acatal.

[^60]: *In margine* Iamb. 5.

[^61]: *In margine* Iamb.

[^62]: *In margine* Octo.

[^63]: *In margine* Octo.

[^64]: *In margine* Octo.

[^65]: *In margine* Acatal.

[^66]: *In margine* Acatal. 2.

[^67]: *In margine* Octo. 2.

[^68]: *In margine* Iamb.

[^69]: *In margine* Octo.

[^70]: *In margine* Acat.

[^71]: *In margine* Octo.

[^72]: *In margine* Catal.

[^73]: *In margine* Troch.

[^74]: *In margine* Troch.

[^75]: *In margine* Octo.

[^76]: *In margine* Octo.

[^77]: *In margine* Octo. 2.

[^78]: *In margine* Catal.

[^79]: *In margine* Troch.

[^80]: *In margine* Senar.

[^81]: *In margine* Scaz.

[^82]: *In margine* Troch.

[^83]: *In margine* Scaz

[^84]: *In margine* Troch.

[^85]: *In margine* Octo.

[^86]: *In margine* Troch.

[^87]: *In margine* Troch.

