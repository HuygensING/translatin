# Front



Stilpho Jacobi Vimpfelingii Sletstatini

Eucharius Gallinarius Berthemius Bertholdo Hyrsmanno de Horb philosophie
magistro.

Apologiam quondam instar Comedie, que statum duorum sodalium canit,
vnius gymnasium, alterius qui Romanam Curiam habitauit, nuper inter
quedam Vympfelingij Sletstatini opuscula reperi, quas ipse quondam in
Heidelbergensi gymaniso, dum vicecancellarium gereret, ad licentiandos
quosdam recitauit, eam arbitrabar lectu Dignam, quam vel vtilem vel
iucundam hanc tue humanitati mittere decreui. Tam et te credo. Jacobum
nostrum non solum plurimum diligere, sed etiam quiubuscunque eius
lucubratiunculis vehementer delectari. Vale ex Spiris kalendis
semptembris Anno M.cccc.x.ciiij.

Argumentum

Duo quondam contertanei ex scholis particularibus, Vincentius ad
vniuersitatem, Stylpho ad Romanam sese curiam receperunt. Vincentius
iurium litteris inuigilans, Palatini principis primum cancellarius, mox
presul et antistes euasit, Stylpho ex vrbe profectus saccum bullis
apostolicis plenum asportabat. Et eadem forte tempestate vterque communi
fuit in patria. Vincentius illuditur, magnificatur Stylpho, cuius tamen
gratie nihil roboris sortiebantur, qui per ignorantiam coactus
renuntiare bullis demum pascendorum suum prouintiam suscepit.



# Main



## 7. Prologus

Postea quam mihi visum est posse aptius sumi iam dicendi genus, quam
quod ad cohortationem licenciandorum adiuuet, quo feruentius de cetero
prosequantur litteras, id arbitrabar vehementer vtile fore, quod fructus
adferrem amatoris scientiarum, coniungens eius ex aduerso discrimina,
qui litteris posthabitis ad questus aceruum sese conferebat. Deprecor, o
adulescentes dulcissimi, quod vestre iam vtilitatis causa decantare
libet, ita tenaci pectore imbibitote, ne quid vnquam iucundius aut
laudabilius existimetis, quam quod ad hec que suxistis dogmata longe
maiores semper philosophie refectiones studeatis exhaurire. Moueat vos
Vincentii quem audituri estis decus, gloria, finis, pellitiat et
lacessat Stylphontis ignominia, calamitas, oppressio, cogitantes omnia
mortalium bona, diuitias, regna, potentatus, gloriam, iuuentam,
valitudinem, siue fortune iaculis siue fati crudelis incursu concuti
adimique posse, animum vero scientia decorum nunquam (etsi teneros exeat
artus) posse labefactarier.

Obsecro etiam humanissimos patres, vt hos iocos salis expertes in hac
ieiunij tempestate, que serio grauitateque potius egeret, equo
auscultent animo nec secus de his sentiant atque ea ipse congessi iamiam
in lucem processura.

## Prima scena

Stylpho. Vincentius.

**Stilpho.** Quam preclare mecum actum est quamque feliciter, qui tantis
modo gratiis patriam conspitio meam! Nemo est meorum sodalium, cui me
cedere putem, cum nullo tantam contraxit fortuna familiaritatem.
Presertim audio Vincentium coetaneum meum in Heidelbergensi vsque studio
conuersatum. Quid is tandem credit his rebus fieri? An Aristotelica
marsupium replent? Quantas ille disceptationes audiuit de vocatiuo, si
suppositum reddat? Quantas de verbis impersonalibus verborum ampullas?
Quot de vniuersalibus sermonum ineptitudines nequicquam percepit? Ego
vero his minime deditus quod melius sciui prosecutus sum, Romam adij.
Illic pauperibus anchora salutis heret, illic datur altiora conscendere
culmina. Cupio videre Vincencium, colloqui, illudere, et hesterno quidem
vesperi eum quoque aduentasse rumor est. Visam domi paterne an siet, sed
estne is quem aduersum me huc eminus deambulare cerno? Certe ipse est.

**Vincentius.** Videor mihi videre Stylphontem, qui, vt vestimenta
declarant, aliunde ex Italia venit aut vitam duxit in vrbe.

**Stilpho.** Vincenti, salue. Quisnam te status habet? Que te in patriam
adduxit via?

**Vincentius.** Ex Heidelberga profectus sum sperans opitulamen parentum
pro comparandis iurium sanctissimorum voluminibus.

**Stilpho.** O quid egisti semper tuos vexaturus amicos? Nonne satius
fuit mecum Romanam adiisse curiam et illic impetrasse quo non tibi modo
sed tuis etiam grata iam possis subsidia largiri?

**Vincentius.** Tune, Stylpho, Rome te continuisti? Quid tu tantisper in
vrbe moratus es? Quid effecisti?

**Stilpho.** Cardinalis me Rothomagensis sibi familiarem delegit, cuius
interueniente presidio quattuor summus pontifex gratias indulsit. Id
veni in patriam vt in duabus que modo vacant prebendis et in ceteris
deinde, vt spes est, in mense quoque papali vacaturis ius meum acceptem
atque persequar.

**Vincentius.** Etsi quattuor vspiam prebendas vacare contigerit, tune
omnes eas suscipere non expauescis?

**Stilpho.** Quidni? Vtinam pastor Offenburgensis mortem oppetat! O si
Decanus Haselocensis animam fundat! Habeo quo me pastoriam et personatum
canonicatumque adipisci confidam.

**Vincentius.** Tibine vnicum copiam ministrabit beneficium emolimenti?
Nonne vno contentus eris benefitio?

**Stilpho.** Et quur ego non multa plura susciperem, si locus dabitur?
Ha, quam multi sunt in vrbe, qui non modo non quattuor aut quinque sed
ne decem aut duodecim quidem contenti sunt beneficiis.

**Vincentius.** Id me non latet, nec ea re tuam credito deleri culpam,
non, quo plures eiusmodi sunt, tolerabilior est prebendarum accumulatio,
verum horrenda magis.

**Stilpho.** Et papa largitur illis et mihi condonauit, cuius me
auctoritate prerogatiuam habere letor.

**Vincentius.** Sanctissimus habet et eum habere profiteor plenitudinem
iuris et summam potestatis abundantiam largiendi, commutandi, tollendi,
dispensandi, verum ne tu de te stulte glorieris, non est tutus apud
Deum, cum quo papa dispensat sine causa.

**Stilpho.** An non illa mihi rationabilis et legitima causa est
pluralitatis benefitiorum possidente, quod vno aut duobus enutriri
nequeo et quod me statum traducere celebriorem phas est?

**Vincentius.** Qui tenue habet et exiguum, recipere potest secundum et
item tercium, quo se felicius educet, ne in plateis mendicare cogatur
infelix sacerdos, vt id triplicata faciant apud egenum beneficia, quod
apud nudum tempore brumali trium quattuorue thunicarum protectio. At si
quisquam plura possideat, quem nec egestas nec eminentia dignitatis
vrget, is profecto defunctorum animas suis priuat suffragijs, dei cultum
honoremque minuit, angelos gratissimo ministerio (quo in saluberrima
laudis missarumque victima sese presentes offerunt) despoliat, fratrem
et proximum angustias et egestatem perferre cogit, ceteris scandala
prebet, hostias nec ipse quidem offert nec alios sinit offerre, multos
seducit, multis nocet, perpaucis aut nulli sepe prodest, dyaboli laqueos
incurrit perpetuo cruciandus. Quod si neque beata vita, neque styx atra
foret, nihilo tamen minus is qui supra quam ei opus sit, christi
patrimonium ad se trahit. Contra ius, fas, equum, honestum facere
videtur quid vero absurdius, quam quod huiuscemodi vir tanti sese facit,
tantam de sese opinionem concepti, vt se coram ceteris impudenter tot
benefitiorum fructibus dignum arbitretur.

**Stilpho.** Haud ita reor, nam poterit ex testamento moriens ecclesiis
atque prebendis prodesse vicissim, larga legare munera et deum
conciliare benignum.

**Vincentius.** Legare quidem poterit, si saltem residui summa quedam
redundat, que certe rara auis in terris est nigroque simillima cygno,
quippe qui sarcinis multarum se prebendarum onerant, ita sepe suos
claudere dies solent, vt nemo illorum dignetur heres succedere ad
satisfactionem presertim creditorum obligandus. Verum quamuis innumere
suppetant opes, multo sacius erat viuum posthabuisse superflua quam
cupida terreni pulueris accumulatione et pauperum despoliatione
sacerdotum in grandem aduersus se iram deum immortalem concitauisse. Non
sunt grata deo munera legantis, que vt tam profuse iam diu possideret,
illi displicebat.

**Stilpho.** Quid? Si quispiam repudians prebendas ceteras vnica
contentus esse vellet ac eiusce prouentus vel insidijs vel aÃ«ris
tempestate surriperentur, hicine culpandus erit?

**Vincentius.** Quid si redeo ad illos qui dicunt: quid? si nunc celum
ruat? An tu arbitraris a deo optimo maximo desertum iri qui cogitatum
suum in domino iactans tot abijecisset onera? Nonne si nihil vel Cereris
vel Bacchi tellus produceret et summus pontifex, Imperatoresque
gloriosissimi terrarumque potentissimi principes patientiam admittere
cogerentur, quam arrogans sacerdos, qui supra tot excelsos maximosque
viros singularem fortunam et securitatem exoptat nec ei fidere nouit, de
quo vates ille regius iam dudum prophetica Lyra decantauit: Iunior fui,
etenim senui et non vidi iustum derelictum nec semen eius querens panem.

**Stilpho.** Sed iuuat etiam in gloria viuere et apud notos exterosque
famam extendere factis.

**Vincentius.** Hancine tu felicitatis partem existimas, si quem rumor
popularis efferat, si quis sit in ore hominum? Quam felices essent
fatui, plerique thiranni, quam felix ipse Christiani sanguinis inimicus,
crudelis Thurcus?

**Stilpho.** At diuitie nonnihil ad felicitatem pertinere videntur.

**Vincentius.** Si rerum opulentia beatos efficit, quis, inquam, Iudeis
plurimis euadet felicior? At tu illum esse beatum arbitraris, qui
vniuersa vita misere et parce viuit vt diues tandem moriatur. Nihil est
hoc homine infelicius, inter ecclesiasticos ille mihi feliciter esse
videtur, qui necessario sufficentique emolimento contentus posthabitis
omnibus curie Romene Regum et principum variarumque nouitatum negotijs
bonis litteris virtutibusqque deditus est, solique deo libere vacat et
seruit. Quales enim opes, que diuitiarum aut benefitiorum copie,
fatiabunt animam clerici si deus omne bonum, si merces magna nimis velut
insuffitiens abijcitur.

**Stilpho.** Sat est. Eamus ad huius loci Plebanum, illi nos gratos
aduentare hospites non diffido.

**Vincentius.** Placet. I pre, sequar.

## SECUNDA SCENA

Lampertus. Stilpho. Vincentius.

**Lampertus.** Quid apud nos Stylpho tam insolens? Et quid eho tu,
Vincenti, hic rerum agis?

**Stilpho.** Visere vt valeas et simul fortune mihi quid obtigerit
amicos reddere certiores.

**Lampertus.** Quidnam est, quod ad te accessit?

**Stilpho.** Ego postquam vrbem attigi, mox in summi Cardinalis
ministerium et familiaritatem recipiebar. Eius mihi gratia profuit, sepe
cum eo ad sanctissimi pontificis palacium admissus sum, exceptus
humaniter, non sine liberalissimis expectatiuarum gratiarum muneribus.

**Lampertus**. Audio te gratias impetrauisse. Ha, felix iter tuum, felix
Roma, que mihi quoque olim ad hoc meum benefitium prebebat accessum! Sed
cur te corripuisti ex eo loco?

**Stilpho.** Venio iura mea commonstraturus presuli Carduano vacantiaque
et vacatura recipiendo benefitia.

**Lampertus**. Et quid tu, Vincenti? Cur ita elinguis?

**Vincentius.** Quid ego loquar, cui nec de curia nec de gratijs pape re
ipsa et effectu quicquam concessum est?

**Lampertus.** Hoho, quid tu tantisper in gymnasio tubas? Ha, si iam
pridem Romam adijsses vt Stylpho non sine mercede patriam conspicareris.

**Vincentius.** Mille hominum species et rerum discolor vsus, Velle suum
cuique est, nec voto viuitur vno. Hic benefitijs letatur, hic aulico
strepitu, trahit sua quemque voluptas. Ego cum doctis et peritissimis
omnium artium viris moram agere, iucundius deliberans scientias prefero
voluptatibus atque diuitijs.

**Lampertus.** Quidnam refert diu didicisse? Scientia hac tempestate non
implet loculos, non vniuersitas, sed Roma remunerare solet. Et quid
proderit litteras multas lectitasse, cum te quoque tandem villanum
oporteat fieri sacerdotem? Cui (queso te) conducunt? Quem releuant? Qui
studia colunt, nemini prosunt, pigri dulcem feruntur transigere vitam,
ab amicis longinqui era dilapidant, adiuuant neminem, absentias
nonnunquam benefitiorum receptant immeritas.

**Vincentius.** Non ignoramus vniuersitatum incole, quam grauiter
quamque impense ab eis qui nunquam studiis interfuere iudicemur, verum
falsus rumor cito opprimitur, siquidem fieri non potest, vt absque morsu
hominum huius vite curricula quisquam pertranseat. Imperitorum solatium
est doctos carpere, dum peccantium multitudine putant suorum culpas
minui peccatorum, sed tamen inter prudentes circumspectosque viros
clarissimorum doctissimorumque hominum virtus et scientia popularem
vincit infamiam. Quesisti, quibus vtiles sint philosophie sectatores.
Tolle vniuersitates et tolles Romam et Papam opprimes et clerum
gregemque per deuia coges oberrare. Quidnam demum in orthodoxa fide
accidere putares, si non sacerdotum imperitia doctrinis lectionibusque
doctissimorum manu teneretur atque erudiretur? Profecto verbum hoc verum
est: Scientia non habet inimicum nisi ignorantem. Quam exosa est nimium
sapientia indoctis, et non permanebit in illa excors. Insipiens odit
libros vt noctua solem, Delitias stulto dat littera quas lyra capro, et
velut ad citharam longa manet aure prunellus, Sic audit cuculus doctorum
dogmata mutus.

**Lampertus.** Et ego quidem, si velim, copiam possem habere studij.
Absenti mihi, si gymnasium peterem, quotannis sexaginta prestarentur
aurei de pastoria mea.

**Vincentius.** Non solis facultatibus sapientie fons bibitur. Non omnes
qui pinguia tenent benefitia in palestram sunt accommodati philosophie.
Philosophie studium ingenij vigorem, memoriam, industriam, perspicacem
mentis aciem, vigilantissimam operam et crebram exercitationem requirit.

**Lampertus.** Fateor me senio iam confectum non posse lora litterarum
perferre: viuam vt vixi, cum nihil mihi deesse sciam quod ad iucundam
vitam spectare dicunt omnes homines. Sunt mihi nummi, est supellex, sunt
vina, sunt familiares, sunt granaria plena. Sed quid tandem hic agere
decreuisti, Vincenti?

**Vincentius.** Cupio mihi comparare decretum et Panormitanum iuris
consultissimum Codicemque et quinquaginta digestorum libros, paterna
sperans hac in re subsidia nequaquam mihi deesse.

**Lampertus**. Ha, quam miseri et infelices eorum parentes, qui in
vniuersitatibus degunt. Nunquam dare desinunt, semper restat quod filii
postulent. Ego istac etate non adeo sollicitaui parentes, at in
Hillesheim in Dauantria, in Zwickauia, in Suollis panum portiones (quas
parthecas vocant) congessi, quibus hec aula, si comportabiles essent,
locum minime prestare posset.

**Vincentius.** Et sine me scio nonnihil recepisse ex meis propinquis,
spes tamen nondum labefacta est, quin illis tandem, cum fata velint,
parem beneficentiam pietatemque placabilem sim relaturus. Nec Minerue
gloria vel magno debet auro conferri. Scientiam prefert nummis quilibet
expertus, et artes ipsas hi dumtaxat qui consequi nequeunt aspernantur.
Vidit pendentes aselli testiculos vulpecula propeque casuros credidit et
diu secuta est predam sperans. At postquam frustrata est (quia non
cadebant testes), ha, inquit, quam nigri sunt, nunquam illos esse
potuissem.

**Lampertus.** Tu vero, Stylpho, fortunatus es. Nihil preripiens a
parentibus venisti, vt illos tecum quoque saluos effitias, quanto melius
est prebendarum quam philosophie adeptioni operam nauare!

**Stilpho.** Non dubito, quin iam ex his nedum ego malis emerserim,
verum etiam cognatis et amicis anchoram me polliceor fore.

## TERTIA SCENA

Stilpho. Assuerus presul. Portitor.

**Stilpho.** Quid adfert commodi Achademias colere? Ille meus coetaneus
Vincentius decem ferme nunc annos inter philosophos moratus est nihil
mercedis asportans. Quem etsi ad altiores etiam gradus subleuari
contingat, facile creditu est illum, si felix euadere velit et statum
adipisci honestum, mea demum ope fulciri. Nam si ego decanatum (vt spes
est) Haselocensem attigero, vt ad plurima erit benefitia presentandi
potestas, ille meas suis indubie precibus pulsitabit fores, cum neque
diffidam, quin quod percupio mox presul Assuerus absoluat. Quur non
mehercule pontifex ille bullis obsecundaret apostolicis, qui si vno
reluctaretur verbulo, lacessendi illum in vrbem perquam facillima
daretur occasio? Heus hanc reor antistitis esse curiam. Heus, num quis
hic est?

**Portitus**. Quid tu tam importunus bifores vibras?

**Stilpho.** Ad pontificem me admittier volo. Ocius dic adesse
Stylphontem Corthisanum, dic habere me ad eum que perferam mandata.

**Portitus**. Antistes ocio indulget. Iam tibi ad eum patet aditus: vade
intro et quod libet expedire faxis.

**Assuerus**. Quid tu nobis asportas noui, Romipeta?

**Stilpho**. Hoc liquidum tibi volo, pater, esse, hic me gerere mecum
quaternas Romani pontificis bullas, que ad tranquillum mihi prestandam
te possessionem cohortantur: vnam ad canonicatum et prebendam
personatumque Haselocensem, alteram ad patoriam proximo vacaturam.

**Assuerus**. Summi pontificis mandata ita vt equum est nos paratissimi
sumus explere, verum hanc nos hactenus legem et ritum obseruare constat,
neminem ad animarum curam celeriter submissum esse, qui non prius
quidnam saperet a nostro fuisset scholarum directore pertemptatus Igitur
Petrucium accedito examinandus et suam de tua peritia sententiam
reporta.

## QUARTA SCENA

Stilpho. Petrucius.

Mittit me presul ad vetulum hunc Petrucium? Ha, quam parum ille nouit,
qui vir siem. Edepol si pontifex sciret, quantis in honoribus apud
Reuerendissimum dominum meum Cardinalem in vrbe fuerim, gauderet vtique
de mea presentia. Si pontifici liquidum esset, quantum curialibus in
negotijs mea valeat industria, non modo in possessionem benefitiorum per
gratias apostolicas mihi cedentium intromitteret, verum etiam sue
collationis si que vacarent sponte prestaret benefitia. Vtinam ei
constaret quid loqui sciam de moribus curie, de gratijs expectatiuis, de
supplicationibus, de minutis, de signaturis, de compositione datarij, de
regulis cancellarie, de collectis camere apostolice, de vacantijs, de
comendis, de reseruatis. Admiror, quid is ex me Petrucius querere velit,
cum non in grammaticis solum litteris sed etiam in alijs omnibus non
illi me cedere putem.

**Petrucius.** Stylphontem ne obuium mihi video, alumnum olim meum,
Romipetam celte ipsus est.

**Stilpho.** Petruci, salue. Ad te venio bullis cum apostolicis, vt
suffitientie mee atque peritie ad dignitates, personatus, animarum curas
ydonee testem te mihi prebeas. Vult presul discussis libra tua ingenii
mei viribus me sibi tuis litteris qualis appaream demonstrari.

**Petrucius.** Et id libenter ago et te cupio posse iudicio meo
comprobari.

**Stilpho.** Haud mihi dubium est, quin et ingenium meum et ingentem
studij mei profectum apprime sis admiraturus.

**Petrucius.** Id gaudeo, si litteras non posthabuisti in turbine et
tempestatibus vrbis. Sic enim ditier solet, non posse facile incrementa
consequi litterarum, qui mulorum stabulis et Cardinalium lateribus
coherent. Fama est illos vagari, discurrere, precones et internuncios
esse, coquos, lanios, pistores, stabularios, sacrosancte Minerue
neglectores.

**Stilpho.** Id ipsum equidem fateor haud prorsus incolis eiusce loci
legendarum audiendarumque litterarum copiam esse concessam, verum ego
quantum potui me plerumque ad capessendos transferre libros satagebam et
persepe sapientiam ipsam visitaui.

**Petrucius.** Credo (vt fama est) humanitatis studium in vrbe
disseminari, credo te insignes haud latere poetas. Dic mihi: quodnam est
Bucolici carminis apud Vergilium caput?

**Stilpho.** Tityre, tu patule recubans sub tegymine fagi.

**Petrucius.** Hoc si pacto versus scandere soles, ex vno geminos mihi
confities versiculos. Rebar Gallos sine legibus et sillabarum mensuris
effari sermonem. Iam demum audio apud Italos quoque confusam et
indiscretam vocabulorum pronuntiationem obseruari. Sed in his non vult
presul te vt pertemptem, Euangelice magis doctrine refert experiri
quantum in te siet. Legito istuc duodecimum Luce capitulum.

**Stilpho.** Accendite a frumento Phariseorum.\<

**Petrucius.** Prosequere circiter medium.

**Stilpho.** Sint lumbi vestri precincti et lucerne ardentes in manibus
vestris.

**Petrucius.** Dixit: verbi huius quenam prima est persona presentis
indicatiui?

**Stylpho.** Dixo dixis.

**Petrucius.** Que est prima verbi huius narrauerunt?

**Stilpho.** Naruo naruas naruare.

**Petrucius.** Es tu de legitimo thoro?

**Stilpho.** Non, sed sum de Laudenburga.

**Petrucius.** Quid est sacramentum?

**Stilpho.** Est nobilissimum ydeoma ex fontibus Grecorum ortum habens.

**Petrucius.** Regredere ad pontificem et simul quid de te sentiam
litteris quas conscribam afferto.

## QUINTA SCENA

Stylpho. Assuerus.

**Stilpho.** Hasce tibi vt perferrem voluit litteras Petrucius, inclite
presul, que mihi testimonium prebent, vt spero, doctrine sufficientis.

**Assuerus**. Quantum ex Petrucij litteris intellegere possum, aptior
es, Stylpho, vt porcos quam homines pascas. Non tibi patere poterit
aditus nostra in dyocesi ad benefitium quoduis, nec te confido per
suffraganeum nostrum ad sacros ordines promoueri posse.

## SEXTA SCENA

Stilpho. Pretor.

**Stilpho.** Satis etiam durus est sacerdotum status, plenus curarum,
plenus periculi. Quid ego vidi Rome? Quantas presbiterorum, antistitum
et Cardinalium enormitates? Nollem me ad istec benefitia per antistitem
esse receptum, cum sit multo securior laicorum vita. Istam equidem
amplectar, temptabo si possit ad me auditui offitium accedere. Hac non
successit, alia aggrediar via. Pretorem adibo, hunc orabo, huic
supplicabo, credo me pro desideratis meis posse adipiscier. Te, pretor,
obsecro, quoniam ex hoc loco natalem meum duxi et quia in nationibus
longinquis multa vidi, campanatoris mihi officium committere digneris.

**Pretor**. Hesterno vesperi istos tibi sacriste labores alius quidam
preripuit, sed ne nihil impetres, est aliud in nostra potestate
negotium, cui te crediderim plene parem. Abijt subulcus noster
ignorantibus nobis; eius si vicem in pascendis pecoribus excipere
deliberaueris, quamuis plures sint qui aspirant, dabitur tibi tamen
locus pre ceteris.

**Stilpho.** Fodere non valeo, mendicare erubesco, fame et inedia
tabescere vereor; audiui preterea poetas et philosophos ruri et in
campestribus vitam transegisse. Accipio quam libens.

**Pretor**. Venito crastina luce ad consules salarium auditurus tuum et
priuilegia precipua et quid ad te cure, quid laboris attineat.

**Stilpho.** Presens adero.

## 8. CONCLUSIO

Quam admiranda fati commutatio! Ex curiali villanus, ex familiari
Cardinalium seruus agricolum, ex elato deiectus, ex animarum pastore
pastor porcorum euasit! Adeo miserabiles dat exitus ignorantia.
Vincentius recepto parentum opitulatamine, gymnasij locum repetiit
iuribusque obnixe perlectis. In principis primo cancellarium assumitur,
cuius deinde presidio fretus ad canonicatum, postremo ad episcopi
culmina concorditer eligitur Rexitque feliciter et prudenter. Valete et
plaudite.



# Back



Jacobus Vympfelingius, Sletstatinus recensui Anno christi impressum
m.cccc.xcv.

FINIS

