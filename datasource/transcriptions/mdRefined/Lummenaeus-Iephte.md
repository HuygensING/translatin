# Front

/

IEPHTE

TRAGOEDIA SACRA.

≤page=63≥

AMPLISSIMO

ET

R.DO ADMODVM DOMINO

D. IOANNI DE MEERE

ABBATI AQVICINCTINO, &c.

DOMINO ET PATRONO MEO

COLENDISSIMO. L. M. C. D.D. Q

SAcrorum Antistes, quà sese Aquicinctia moles,

Sublimi ad Superos vertice, tollit humo.

Principis Hebraei fortunam, & dira cruentae

Sacra molae, & caesae Iephtidis inferias,

Spectabis crocëi depicta in margine pepli,

Melpomené lacrymis quod rigat vsque suis.

Melpomené Tragico suras vestita cothurno,

Melpomené studijs officiosa meis.

Forsan & has lacrymas hilaro spectabis ocello,

Et scena haec aliquid fortè decoris habet.

O vtinam! & tibi riderent haec tristia! (quanquam

In conchâ Veneris tristia nulla sedent.)

Riderent tamen! & rideres tristibus illis,

Quae fleuit patrijs porphyro nata iugis!

Hoc equidem, hoc animo veri praesagia dicunt.

Quod mihi post nimbum & nubila, Phoebus eris.

≤page=64≥

D IACOBO CORNELIO

LVMMENAEO A MARCA,

SACERDOTI BENEDICTINO.

COrollarium illud tuum, à te ex vtroque Par¬

nassi vertice delibatum, & ad me transmissum

& libenter accepi, & legi attentius. Nec parabile

existimo hoc scribendi genus, quin immò difficilli¬

mum iudico, vt comparari possit. Hinc legi atten¬

tius, nec equidem frustrà. Nam lucubrationes has

tuas praeceptis pöetices egregiè imbutas agnoui, &

tuam ipsius eruditionem admirans, litteras poli¬

tiores ab Ordine nostro non exulasse facilè perspe¬

xi. Quid, si ABSALOMVM videam? quid si sa¬

crarum litterarum professorem, cothurnum So¬

phoclaeum indutum, cernam abigere à Repub. Chri¬

stianâ Comicorum turbam, in morum corruptelâ,

inseruientem adolescentibus, & pietatem vnà cum

religione, à pectoribus nostris semouentem Faces¬

sant Plauti, euanescant Terentij, sintque à nobis

procul isti profani. Huc ergò conuolet Christianus,

& cum morum probitate, pietatem addiscat, reli¬

gionem intueatur, aemuletur. Hoc mente concipio,

concipio & animo. Tibi interim alteri Maroni Moe¬

cenates non defuturos, sat scio, qui, si dicatas vo¬

lueris lucubrationes tuas, habebunt, agent, immò

referent gratias, &c. Vale, datum PARMAE,

4. Calend. Quint. 1622.

R.de Paternit. T. deditiß.

D. ANGELVS GRYLLVS,

Abbas & Praeses Congreg. Casinen.

≤page=65≥

D. CORNELIO A MARCA

RELIG. SACERDOTI.

REVERENDE DOMINE,

Litteras tuas libenter vidi, & in eis ad¬

fectum tuum ergà me. Nec verò ingratum fuit,

vel à vero alienum, quod nunciauit frater tuus,

adfici me tibi & sacris tuis poematibus. Id ego

ipse manu meâ iam testor: & Deum laudo, fon¬

tem omnis boni, qui te talem fecit esse in Ordine

nostro, in quo, vt te pro eius splendore, & sui no¬

minis gloriâ conseruet, donáque sua in te augeat,

supplex eum veneror. A me verò, expecta omne

id, quod ab amico expectari debet, sciasque opuscu¬

lis tuis pöeticis vehementer me recreari, & iu¬

uari: quia in ijs pietatem & honestatem arti &

doctrinae iungis; abstinesque ab ijs, quae te virum

religiosum scribere & me legere non decet. Sic

porrò perge, & gratiam inibis omnium illorum, qui

vanas illas & impuras Musas fastidiunt: &

quod praecipuum est, meritum consequêris apud

Deum: vt qui pijs & honestis tuis versibus, obscoe¬

na & indecentia carmina è manibus philomuso¬

rum excuties, &c. LAETIIS, 12. Nouemb. 1614.

R.ae V. Amantiss. & Studiosiss.

ANTONIVS DE WINGHE,

Abbas Laetiensis.

≤folio=K≥

≤page=66≥

IEPHTE, irruentibus Ammonitis, & latè

omnia vastantibus, producto contrà ho¬

stem exercitu, in ipso procinctu voto se

obstringit, si victricia signa reduceret, ho¬

locausti victimâ immolaturum Deo, quic¬

quid ex hostili campo reuertenti primùm

occurrisset. Occurit filia cum puellis cym¬

balistrijs, miserum Principem ex improuiso

inuolat, & porrò bimestri luctu intra scru¬

pea montium, & concaua vallium deplora¬

ta, consumptis denique inducijs, Patrem

voti reum, sanguine suo absoluit. Iudic. 11.



# Main



PERSONARVM NOMINA.

IEPHTE. DYLITHA.

TELETHVSA. CLEANTHE. PVELLAE.

HYANTHE. IRIS.

NVNCIVS. CHORVS.

≤page=67≥

## ACTVS PRIMVS

HYANTHE, IEPHTE.

VIdeo parentem; pater, iò salue pater.

IEPHT. Perij. HYANT. Quid est? quid audio? IEPHT. Perî! ah perî!

HYANT. Heu me! perîsti Genitor? ô Genitor! quid est?

IEPHT. Et ipsa mecum! HYANT. Quid stupes? eheu pater!

≤line=5≥ IEPHT. Perij! HYANT. Quid isthoc rursus? IEPHT. O coelum! ô
solum!

Perij! HYANT. Quid hoc est? quid mihi & tibi est Pater?

IEPHT. Miseranda! HYANT. Quid sic? IEPHT. Quaeris?ô si nescias!

HYANT. Nescire poena est. IEPHT. Quod tamen feriet magis

Audire; perij! HYANT. Cur mihi peris pater?

≤line=10≥ IEPHT. Quia tu perîsti. HYANT. Cur tibi perij pater?

IEPHT. Hyantha! HYANT. Fare, supplicem exaudi tuam,

Quid est, quod ipsa pereo, quod mecum peris?

IEPHT. Miserandal HYANT. Quid me genibus extorques tuis?

Placare Genitor. IEPHT. Desine parentis tui

≤line=15≥ Agitare vulnus; quid meos stringis pedes?

Miseranda! HYANT. Parce, parce, quid luctus meos

Celare pergis? IEPHT. Quid tuos luctus iuuat

Audire Virgo? luctibus coelum tuis,

Et luctibus terram tuis! nec audeo,

≤line=20≥ Nec valeo; coelum luctibus, terram tuis!

Hyantha! HYANT. Coelum luctibus, teram meis?

≤folio=K2≥

≤page=68≥

IEPHT. Opplebo HYANT. Parce Genitor! IEPH. O nata! ô Deùs!

HYANT. O care Genitor! IEPHT. Rapite praecipites Noti,

Et me hinc in auras ferte ne patiar scelus,

≤line=25≥ Quod facio; ne, quod facio, patiatur scelus

Immane! HYANT. Cur, quod patiar, admittas scelus

Immane, cur, quod pateris, excipiam scelus?

Exue furorem. IEPHT. Non potest flecti furor,

Siue ille furor est, siue non fandus dolor,

≤line=30≥ Qui me in medullis! nempe non fandus dolor.

HYANT. Sed fare. IEPH. Totâ fulmen vt linguâ vibret,

Et grande tonitru misceat verbis Deus,

Non possum; Hyantha! penitus infandum est scelus,

Quodcumque! HYANT. Grande, video, suspiras malum.

≤line=35≥ Per has ego te lacrymas! pater! pater!

Per si quam Hyanthae gratiam seruas tuae!

IEPHT. Desine rogare. HYANT. fallor? anne hic est pater?

Ipse est; rogare prohibet, anne hoc est patris?

IEPHT. Ah nata! nata! HYANT. Quid meos turbas metus

≤line=40≥ Verende genitor? IEPH. Vespere vt primo, dies

Ambigua, ponto merget auratum caput,

Hîc me reuise. HYANT. Pareo, tantùm modò

Effare, quis tam subitùs, aut vnde est dolor?

IEPHT. Non possum! Hyantha! ducite hanc intrò. HYANT: Pater!

≤line=45≥ Eheu! quid egi? genitor! ô coelum! ô Deus!

**CHORVS.**

Turbatur intrô; filiam accusat Pater,

≤page=69≥

Obnoxiam testatus, immunem tamen

Culpae fatetur; nescio, partum est malum,

Et noxa, praeter noxiam, innocuis venit.

≤line=50≥ Dicite Superi, quae monstra latent,

Aut quae illa noui criminis vmbra est,

Quandò obsequijs noxa paratur?

Heu! quid citharae meruêre leues,

Et virginei tympana plausus?

≤line=55≥ Aut quâ tandem sorte piandum est,

Quod prima suum nata parentem

Nimiùm cupidis vidit ocellis?

Quod prima chori psaltria nostri,

Turpem hostilis puluere campi,

≤line=60≥ Vnâ lepidâ strinxit in vlnâ,

Moestum, attonitum, durumque nimis,

Et testantem sidera & Orcum,

Quod nulla magis spicula possent

Imas penitus radere fibras,

≤line=65≥ Et nulla magis figere vulnus,

Quàm blanda suae basia natae?

Flemus casus ô Virgo tuos,

Non indociles lugere sumus,

Ex quo nostros equitat campos

≤line=70≥ Barbarus Ammon.

Et quae tandem gaudia restant,

Postquam nostros saeua triumphos

Inuolat Até? flebimus iterum,

≤folio=K3≥

≤page=70≥

Flebimus heu! heu! vna est miseris

≤line=75≥ Flere voluptas.



## ACTVS SECVNDVS

HYANTE, TELETHVSA, IEPHTE.

Miserere! quid frons ista, quid vultus truci

Flammatus irâ? IEPHT. Pereo! TELETH. Quid me despicis?

Miserere IEPH. Factum est! TELET. Fare, quid factum est? IEPH. Sat est,

Factum est! TELETH. Quid autem? IEPHT. Sufficit, dixi tibi.

≤line=80≥ HYANT. Abrumpe genitor. IEPH. Scilicet, scire id, tuum est.

HYANT. Quid ergò dubitas? IEPH. Plus satis tandem scies.

HYANT. Pereo, peribit mater & mecum pater,

Nec, cur perimus, indicas, fixus stupes,

Attonitus haeres; fare, nunc fare, & malis

≤line=85≥ Hoc deme nostris; quid meos celas metus?

Quae culpa noxam fecerit, rumpe ocyus.

TELETH. Edißere, quid est? IEPH. Cupio, nec possum tamen,

Et ne profundum pectus excutiam tibi,

Affecta verba medius astringit. Dolor,

≤line=90≥ Qui me in medullis! TELETH. Exprime, extorque, excute.

IEPHT. Telethusa! TELETH. Iephté! quid iubes? HYANT. Pater! pater!

IEPHT. O nata! nata! HYANT. Quid mihi pauidam feris

Crudelis animam? IEPH. Quid meos stringis pedes?

HYANT. Hîc morior, hîc in genibus expiro tuis!

≤page=71≥

≤line=95≥ IEPHT. Vtinam! TELETH. Quid optas? grande, quod celas, malum
est.

O care coniunx! HYANT. Care genitor! IEPH. O Deus!

TELETH. O care coniunx! HYANT. Genitor! IEPH. O nata! ô Deus!

HYANT. Verende genitor! pande, quid celas mihi?

IEPHT. Discede Hiantha. HIANT. Quò iubes? Pater! pater!

≤line=100≥ IEPHT. Frustrà laboras. TELETH. Cur tamen frustrà? refer.

HYANT. Profare genitor. IEPH. Patrio quantum scelus

Erumpet ore! facio & horresco nefas.

TELETH. Quod execratur, nemo committit scelus.

IEPHT. Quod execror, quod horreo (infandum est nimis)

≤line=105≥ Obstringit inuitum patrem. TELETH. Dic, exprime.

IEPHT. Dicam, vel illud sanguine exscribam tuo

Hyantha! HYANT. Natae sanguinem quaeris pater?

Nodum explica, vel sanguine vt scribas meo.

IEPHT An potero? nata! potero? coniunx? corruit

≤line=110≥ Animus dolore, si satis potero, loquar.

Cùm dirus Ammon, bellicâ quondam potens

Virtute, latè feruidis circùm rotis

Vastaret agros, armaque & rueret viros,

Fidem obligaui iureiurando meam,

≤line=115≥ Horresco, trepido: mutus est ingens dolor:

Fidem obligaui! TELETH. Perge, quid nectis moras?

IEPHT. Fidem obligaui iureiurando meam,

Si subiugassem barbaros. HYANT. Quid posteà?

Perge anime, princeps quisquis exiret mihi

≤line=120≥ A laribus istis, victimam abriperem focis,

Facerem, litarem, te mihi primam expulit

≤page=72≥

Fortuna, tu me prima, tu princeps meos

Ignara reditus, vna vidisti! sat est,

Dixi. TELETH. quid illud audio? IEPH. Dixi semel.

≤line=125≥ TELETH. O horror! horror! dixti, & audiui satis?

Natam cruentus genitor aris victimam?

Aris cruentam victimam? aris victimam?

IEPHT Ita est, ferendum est. TELETH. Siccine? aris victimam?

IEPHT. Voui, coactus teneor, ita mandat fides.

≤line=130≥ TELETH. Quis Sarmata haec, quis barbarae Gentis furor

Commisit vnquam? vnam, vnicam, aris victimam?

O scelus! & ecce Virginem inuasit stupor,

Diriguit, heu me! labitur! redijt sibi,

Attollit oculos; quantum erat, iò quantulum

≤line=135≥ Hyantha, quod spirabat aegro pectore,

Quod te relictam tristibus seruat sacris!

Accede, tracta pectus incensum, patrem

Euince lacrymis, quêis vel hostis vincitur

HYANT. Miserere genitor! IEPH. Non fero. TELET. Magis preme,

≤line=140≥ Irrue. HYANT. Quid obstas? genitor! ô solum meae

Lenimen animae! cur mihi obliquas truces

Sic durus oculos? sidus isti olim meum,

Nunc fulgor, omni fulminant vultu minas;

Ille, ille vultus, flammeum incendens iubar!

≤line=145≥ IEPHT. Hé misera! HYANT. Totum siderat pectus meum,

Ille, ille vultus! IEPH. Ne mihi quicquam amplius.

HYANT. Rogare liceat. IEPH. Verba proficient nihil;

Vouimus hyanthé! reddere incumbit mihi,

≤page=73≥

Perferre tibi. HYANT. Tot passa crudeles minas,

≤line=150≥ Tot passa curas, cogor etiamnum pati?

IEPHT. Cogimur! eamus. TELETH. Nata! quò traheris? iò heu!

HYANT. Succurre mater! TELETH. O Deus! ceßas adhuc?

Iaculare fulmen. HYANT. Mater! TELET. An sola audio?

Tonuêre nubes, specto, vibrauit manum.

≤line=155≥ IEPHT Placare oportet. TELETH. Tune placabis Deum?

IEPHT. Longas morarum plectit ambages Deus,

Factum esse decuit. TELETH. Nonne tali victimâ?

IEPHT. Accelero. HYANT. Mater! TELETH. Cassa praesidia legis.

HYANT. Méne immolari? mater! ô genitor! Deus!

≤line=160≥ IEPHT. Quid me magis succendis? TELETH. O durum patrem!

IEPHT. Hic murus esto, filiam votis dare,

Et immolare victimam. TELETH. Natam? pater?

Tonate coeli. IEPH. Quid vetat? natam pater.

TELETH. O Sancta pietas! odit hunc ritum Deus.

≤line=165≥ Tu natam ad aras? sanguine humano litant

Aliena sacra. IEPH. Sancuine humano litant

Et nostra: sic mandauit Abramo Deus,

Vt faceret aris vnico-vnigenâ suo.

TELETH Nonne immolauit? IEPH. Nempe sic animus erat,

≤line=170≥ Si non vepreto vinctus haesisset caper.

TELETH. Dehisce tellus, pande nigranteis sinus,

Dehisce & imis conde depositum meum

Visceribus; heu! iam viscera attrectat mea,

Natam parens obtruncat! ah scelus! scelus!

≤line=175≥ IEPHT. Abrumpe questus. TELET. Redde, quam debes mihi.

≤folio=L≥

≤page=74≥

IEPHT. Tuus sibi ipsi non facit finem dolor,

Iam facio, natam debeo, natam dabo.

TELETH. O tygride saeuâ saeuior! natam dabis?

Cur non & aris coniugem mactas tuam?

≤line=180≥ IEPHT. Quae vota voui, soluo, non gemino scelus.

HYANT. Omitte mater. TELETH. Penitus in furias agor

HYANT. Omitte mater ista; patri debeo

Quaecumque vouit. TELETH. Quid? cui debes? patri

Quaecumque vouit? HYANT. Debeo vitam focis.

≤line=185≥ TELETH. Quo scelere debes? IEPH. Desine, in noxâ mora est,

Non possum Hyantha; misera! nequicquam facis.

O si liceret! vouimus! fixum est, sat est,

Ocyus, eamus! HYANT. Vltimum hoc. IEPH. Quid me rogas?

HYANT. Quod te per ista vota. IEPH. Non possum, quid est?

≤line=190≥ HYANT Quod te per ista vota. IEPHT. Nequicquam facis.

HYANT Quod te per ista vota. IEPHET. Iam dixi tibi,

Frustrà laboras. HYANT. Ergò nec loqui licet?

Per ista vota, & sanguinem obtestor meum,

Quò proripis te Genitor? hoc vnum premo,

≤line=195≥ Vt donec aurêos luna bis tranet polos,

Quà montium praerupta se coelo leuant,

Aut hirta latera vallium obliquè iacent,

Aut sola nemorum tesqua in abstruso latent,

Ferarum hiulca lustra secretò silent,

≤line=200≥ Lugubria inter tympana, & tristes choros,

Luctum integrare liceat & Manes meos

Deflere; tantùm hoc lacrymis dona meis.

≤page=75≥

IEPTH. Concedo, satis est. TELET. Quò fugis demens? mane

Siccine? receßit? vindicem testor Deum.

≤line=205≥ Excede pietas, filiam mactat pater!

HYANTHE, CHORVS.

Lacrymae! lacrymae! tristes lacrymae!

Totis iterum currite venis

Flebimus heu! heu! flebimus heu! heu!

Vnà mecum flebitis omnes;

≤line=210≥ Hîc, vbi riguae deuia siluae

Matutini lambunt Zephyri,

Hîc, in tenerâ flebimus herbâ.

CLEANTHE PVELLA. Hîc, muscosi fontis ad antrum,

Hîc, vbi scatebrâ riuus ab istâ,

≤line=215≥ Leni streperus murmurat vndâ,

Et iuncoso gurgite ludit.

DYLITHA PVELLA Hîc, vbi stridens canna palustris

Nostri referet carmina luctus,

Omnia paribus formans numeris,

≤line=220≥ Vt fortè Notus fecerit auram.

HYANTH Hîc, vbi patulis incubat vmbris

Atra cupressus, desuper vlulae

Respondebunt omnia nobis.

Hîc, vbi moestae pallent violae,

≤line=225≥ Et secreto limite serpunt.

Flete ô tenerae, flete puellae,

Fundite lacrymas.



≤folio=L2≥

≤page=76≥

IRIS PVELLA. Flemus casus ô Virgo tuos,

Nec maturae fata iuuentae!

≤line=230≥ Hîc, vbi luget turtur ad auras;

Hîc, vbi maeret tristis aëdon,

Cantuque auido viscera rumpit,

Et defletâ voluitur alno;

Plangimus heu! Heu! plangimus heu! Heu!

≤line=235≥ CLEANT. Te praefacto vertice montes,

Te praeciso gurgite valles,

Et te rigidis montibus orni,

Et te riguis vallibus vlmi;

Te vicinae flumina lymphae,

≤line=240≥ Et muscosi fontis in vmbrâ

Vdae salices, cani capitis

Vellera tonsae, dulcesque vmbrae,

Dulcesque aurae, Zephyrique leues,

Matutini roris alumni;

≤line=245≥ Sensit luctus Natura tuos.

MYANTH. At ecce serus Hesper à coelo micat,

Et ducit agmen mille stellarum pater.

O astra & ignes! non ego vos tristibus

Posthac ocellis hauriam! ô gemmae! ô faces

≤line=250≥ Ardentis aethrae, signa flammantis poli!

Plorate Comites, manè me ducet pater.

O si qua virtus animat aethereas domos,

Prima illa moles musico planctu rotet

Orbes sequentes, & meo latè trahat

≤page=77≥

≤line=255≥ Coelum omne luctu! manè me ducet pater!

Hoc Hyades, hoc Dodonides nymphae gemant:

Nec sola Meropé nubat auratum caput,

Omnes latere gaudeant, cùm me pater

Truces ad aras immolabit victimam,

≤line=260≥ O horror! horror! immolabit victimam!

Diana virgo siste anhelantes equos,

Quò Diua properas? manè me ducet pater.

CLEANT. Et ecce ab istâ rupe se insinuat polo,

Tinctoque minio sanguinem expreßit tuum.

≤line=265≥ HYANT. Quò raptor amens? cornibus plenis stetit.

O nox meorum summa suspiratuum,

Quâ me pater, quid dico? crudelis pater!

Quâ me pater crudelis! horresco loqui.

Arripite tygres, parcite immanes ferae,

≤line=270≥ Parcite, cruentus genitor explebit scelus.

Iterum feroces beluae rapite citò,

Trahite; quis istâ rupe Marmaricum vehat

In me leonem? Dylitha! quid fixa aspicis?

O cara Dylitha! manè me ducet pater.

≤line=275≥ DYLIT. Hei misera Hyanthe! HYANT. O illa foelix victima,

Quae pascuis secura luxurians; sue

Subrumula matri, ducitur subitò focis

Mactanda, & vno calcitrans ictu, luit

Curis soluta pascuale debitum!

≤line=280≥ Me lentus angor macerat, ah! lentus nimis,

≤folio=L3≥

≤page=78≥

Animamque curis impedit crudelibus.

DYLIT. Moreris Hyanthé! HYANT. Morior! ô fatum! ô dolor!

Dylitha! quid à ceruicibus pendes meis?

Desine, quid arctas inijcis collo manus?

≤line=285≥ Ite, ite Comites, manè me ducet pater

Sic ô paterni cura, fatumque imperî;

ECHO. PERI! quid hoc est? ecquid amens audio?

Vnde iste plangor? ANGOR. Heu intelligo

Vocale Numen; Nympha responde mihi.

≤line=290≥ I. Quò ire mandas? nunquid ad patrem meum?

EVM. Sed illum, ad busta cui dudum obligor

Damnata? NATA? Nata! iam nulla est mora.

ORA. Sed istas lacrymas damnat furor.

VROR. Sed vri desine, aris destinor;

≤line=295≥ Miraris? ARIS? Dixi, & audisti satis.

Miraris? ARIS? Sic Deo vouit pater.

ATER! cruentam victimam debet pater

Ater! cruentus vtique, at inuitus nimis.

Noli quid vltrà quaerere. HAERE. Tempus est,

≤line=300≥ Diana me praeterijt, expectant foci.

Perî misera! perire decretum est mihi.

Haec ergo voti summa Hyanthaei breuis,

Vt, dum paternos induam cultros, meos

Sopiat ocellos Dylitha constanti manu;

≤line=305≥ Hoc rursus, vt, dum pectore effosso cadam,

Et dulcis animae Parca relliquias leget,

Cùm tetra hiabunt vulnera, & praeceps ferar,

≤page=79≥

Ne fortè casus Virginis nudet sinum,

Velabit; ABIT. O nympha, nympha garrula,

≤line=310≥ Quid me moraris? occidi infoelix! vale.

VALE. Quid iterum murmuras? vale; VALE.



## ACTVS TERTIVS.

TELETHVSA.

HEu! quàm longam Cynthia noctem

Cornuta vago sidere traxit!

Heu me! solis anxia thalamis

≤line=315≥ Prodeo, non est nata sub illis.

Timeo, timeo! nata relictae

Cura parentis! quò deliciae,

O nata, meae, tarda moraris?

Quo te tygreis inter & vrsas

≤line=320≥ Errabundam monte vagantem

Aut quâ demens valle requiram?

An quà scatebras diuidit amplas

Libanus ingens atque extremâ

Rupe dehiscens, diuersa simul

≤line=325≥ Parturit vno flumina nixu?

An quà sacros Bersaba lucos,

Abrae veteris composta manu

Germina nutrit, semper gelidis

Roscida lymphis?

≤page=80≥

≤line=330≥ An quà sterili Gelboa dorso

Infrugiferas arrigit ornos,

Et flammiuomis vapulat Austris?

An quà Sodomos propter hiantes,

Sulfur inertes polluit vndas,

≤line=335≥ Et fumoso gurgite stagnat,

Grande exemplum vindicis irae?

An quà tremulo vortice ludit

Turbidus Arnon, & populeâ

Manat in vmbrâ?

≤line=340≥ An quà facili surgit tumulo

Floridus Hermon, gelidusque Thabor

Tondet pigris pascua bubus,

Et foecundas saturat valles,

Latè riguâ decliuis aquâ?

≤line=345≥ An vbi rigidas verberat auras

Arduus Aedom? quà vagus Esau,

Contrà annosi iussa parentis,

Coelo tumidas extulit arces,

Et peregrinâ struxit arena?

≤line=350≥ Quas nunc rupes inter oberras?

Vbi virgineos animosa choros

Deplorato carmine ducis?

Perij! perij! lurida coelo

Delia totos extulit ignes,

≤line=355≥ Et fulserunt lurida plenae

Cornua lunae; Nata! ô misera!

≤page=81≥

Addicta tuae tempora vitae.

Haec tibi durus nimiùm genitor

Vltima strinxit; tertia coelo

≤line=360≥ Luna recurrit, tertia Manes

Diana tuos ducet ad vmbras!

Ah! quàm metuo! tertia Manes,

Tertia Manes Diana tuos

Ducet ad vmbras!

**CHORVS.**

≤line=365≥ Praeceps voluitur aetas:

Namque vt sit minor anno

Labenti mora, nectit

Horis segnibus alas

Rector labilis aeui:

≤line=370≥ Non sic concitus imber

Foetis nubibus exit:

Non sic rupibus altis

Torrens rumpitur amnis:

Non sic missa per auras

≤line=375≥ Ardens currit arundo.

Iam bis Cynthia plenos,

Coelo sustulit ignes,

Ex quo tristis Hyanthé

Solis montibus errat,

≤line=380≥ Solis vallibus errat,

Et se fletibus explet.

≤folio=M≥

≤page=82≥

At ne oblita parentis,

Carae oblita parentis

Solis montibus erret,

≤line=385≥ Solis valibus, aequas

Matri diuidit horas.

Cùm Matuta rubentes

Terris explicat ortus,

Caris iuncta puellis,

≤line=390≥ Notos exit in agros

Et singultibus ardens,

Intrà deuia plorat,

Aut se faginâ in vmbrâ

Post tot tristia sternit,

≤line=395≥ Picti margine campi,

Aegro lassula somno.

At iam Vespere sero,

Cùm nox incubat orbi,

Et maioribus vmbris

≤line=400≥ Montes nubilat atros,

Matri sera recurrit

Interque vbera pendens,

Et solatia quaerens,

Longas perdita, longas

≤line=405≥ Ducit fletibus horas:

Dùm se Aurora rosarum

Rursum pandat ab aulâ,

Et se Daulias ales,

≤page=83≥

Primae filia lucis,

≤line=410≥ Verno carmine rumpat.

Heu! iam tertia crescunt

Pactae cornua lunae,

Et durus pater vrget

Illaetabile sacrum!

≤line=415≥ Et iam Virgo trahetur

Seu de montibus altis,

Seu de vallibus imis,

Seu de pectore Matris,

Votis ducta paternis,

≤line=420≥ Et iam funere clauso

Sacris omnia debet.

O crudelia! Diuos

Numquam crimina placant.

At ecce ab adytis cardo feralis gemit,

≤line=425≥ Intuor Iëphten, ecce adest, diro manus

Armata ferro, filiae caedem petit:

Illacrymat, haeret aestuat, saeuit, furit.



## ACTVS QVARTVS.

IEPHTE.

O Styx Auerna! aetherque, & äer conscia

Mei doloris! fulmina coelo Deus,

≤line=430≥ Et templo ab omni spicula & flammas age!

≤folio=M2≥

≤page=84≥

O arae & ignes! quos ego immitis pater!

(Horresco referens) quos ego immitis pater!

Quid ego? cruore Virginis, dixi parùm,

Natae cruore, polluam immitis pater!

≤line=435≥ O nata! coniunx! nata! crudeles foci,

Queîs tu litabis sanguine infoelix tuo!

Et cur litabit? viuat, alienum est scelus,

Quod perdit illam; cur tamen viuat, Deo

Deuota? votum redimat, absoluat patrem.

≤line=440≥ Natam cruentus genitor aris victimam?

Non facio, non prostituo, quod turpe est dare.

Nolo, coactus facio; non facio tamen;

Facio; quid iterum? nata! succumbo tibi,

Vicisti Hyantha; quid mihi rursum fides?

≤line=445≥ Moreris Hyantha! postulor, votum immolo,

Tonate coeli, filiam! vnigenam! pater!

Flos ille tenero germinans aeuo, graui

Percussus Austro corruet? viuat precor,

Et purpurascens vere ne primo cadat.

≤line=450≥ Huc miser & illuc iactor, ambiguo labant

Consilia sensu; quod volo, nolo ilicò;

Absoluo, damno, varius in partes eo,

Nolo, volo, quid facio? statuendum est semel.

Ignosce nata! victimam debes patri.

**CHORVS.**

≤line=455≥ Occidit Iephtae generosa proles,

≤page=85≥

Et suo & nostro saturata luctu!

Improbis sacris animosa parens,

Candidum pectus rigido parenti

Ipsa nudauit, stetit ille toruo

≤line=460≥ Fixus obtutu, pauidumque mystam

Iußit in castas penetrare fibras.

Mysta crudeli rabiatus oestro,

Fodit ingentes animae cauernas,

Donec indignos reuoluta ad ignes,

≤line=465≥ Riuulo manans rosëi cruoris,

Pectus effossum, gelidosque vultus

Inter vndantes posuit fauillas.

Mater, en mater! miseranda mater!

Ecce vt insanos rotat aegra vultus,

≤line=470≥ Ecce vt ingenti furiata gressu

Varicat, toto color ore pallens

Signat aerumnas animae latentes!

Nescit, ah nescit! miseranda mater!

Quaerit & rapta est, iacet inter aras!

≤line=475≥ Querit & nusquam est, silet in fauillis:

Qualis incerto stimulata cursu

Tygris abreptos sequitur catellos,

Frendet, ac notos rabiosa lucos

Implet horrendo fremitu: sed illos

≤line=480≥ Abstulit secum timidus viator,

Et domi clausos caueâ reuinxit.

Mater! ah mater! miseranda mater!

≤folio=M3≥

≤page=86≥

Haeret, affixa est, dolor omnis vdo

Liquitur fletu, rabies resedit:

≤line=485≥ Qualis hibernâ niue foeta nubes

Frigidas terris hyemes minatur,

Quam simul pigrâ terebrârit alâ

Lenis adlabens Zephyrus, repentè

Ducitur molli pluuiâ, caditque

≤line=490≥ Languido coelo resolutus imber:

Qualis vndoso scatebrosus ortu,

Libanum findit Ioridanis audax,

Qui simul primas iacularît vndas

Monte perrupto, placido meatu

≤line=495≥ Radit herbosas vagus inde ripas,

Et leues iuncos facilis pererrat.

Mater! ah mater! miseranda mater!

Ecce deplorat, gemit, & retrectans

Vota non aequi patris, immolatam

≤line=500≥ Virginem longâ tumulat querêlâ:

Qualis excusso spoliata nido

Alites paruos philomela mater

Quaerit, & moestâ queritur sub alno:

Qualis vmbroso viduata luco

≤line=505≥ Turtur opplorat, miserumque anhelat

Coniugem, & notas vocat inter vmbras,

Quem ferus messor iaculo tenaci

Fixit in pennas medium volûcres;

Illa secretâ residens cupresso

≤page=87≥

≤line=510≥ Tractat aeterno gemitu mariti

Alitis damnum, tenuesque fibras

Digerit, longo vitiata luctu.

Mater! ah mater! miseranda mater!

Ecce vt erumpunt lacrymae dolenti,

≤line=515≥ Et sinu toto calidae rotantur!

Mater! ah mater! miseranda mater!

Mater! ah mater! miseranda mater!

## ACTVS QVINTVS

NVNCIVS, TELETHVSA.

QVid tam ferum, tam triste, lugûbre, horridum,

Sol vidit vnquam? filiam, vnigenam, pater!

≤line=520≥ O caeca rabies! vidi ego, vidi impium

Ardere bustum! virgines circùm obrutae

Luctu iacebant, squalidae, & tonsae comas,

Et nuda capita puluere adspersae & situ.

At ecce mater; nunc mihi celeres Notus

≤line=525≥ Expediat alas, meque diuersum ferat.

Heu me! dolorum saeua tempestas adest.

TELETH. Quis iste? & vnde? ringitur, maeret, stupet,

Illacrymat! heu! Heu! sanguinem spirat meum!

Scio, peractum est, Virgo crudeles luit

≤line=530≥ Innocua flammas. NVNC. Filiam vnigenam pater!

TELETH. Effare totum. NVNC. Filiam! vnigenam! pater!

TELETH. Sed fare totum; filiam? vnigenam? pater?

≤page=88≥

Quid ille crudus? NVN. Nescio; ô scelus! scelus!

TELETH. Quid ille tandem? NVN. Vidi ego; audisti nimis.

≤line=535≥ TELETH. Quid rursus haeres? NVNC. Vidi ego, vidi impias

Ardere flammas! TELET. Viscera in flammis mea?

NVNC. Noli rogare. TELETH. Viscera in flammis mea?

Sic potuit, & fecit pater? NVN. fecit pater!

O horror! ô crudelia! ah! pater! pater!

≤line=540≥ Natam dicauit, immolauit victimam!

TELETH. Hyantha! tales audio luctus tuos!

Sic ille lusit sanguine infoelix meo,

Et hoc ab vtero victimas cumulat suas?

Sic mater ego? sic ille generosus pater?

≤line=545≥ Sed prome gestorum ordinem, aerumnis vaco;

Quonam ille vultu, & illa quo vultu stetit?

NVNC. Iam sacra inibat & suam natam pater

Stiterat ad aras; sufficit, dixi satis.

TELET. Quid dêinde? NVN. Natam stiterat ante aras pater,

≤line=550≥ Cum tremere visa est; fecerant flammae metum,

Enses, tridentes: mox tamen, facto impete,

Ascendit aras, & verecundos humi

Deiecta ocellos, pectus exeruit patri,

Discincta pallam pube virgineâ tenus.

≤line=555≥ TELET. Heu misera Virgo! victimam feri pater!

NVNC. Attonitus ipse facinus exhoret suum,

Trepidoque mystae sceleris imponit vices.

TELET. Heu dura feritas! NVN. Sanguinem hoc intrà tamen.

TELET. Quid ergò mysta? NVN. Non satis possum eloqui.

≤page=89≥

≤line=560≥ TELET Quid ille durus? sanguinem fudit meum?

Perge ad cruenta! NVNC. Sanguinem fudit tuum!

Et iussus iterum, virginem aduersam ferit,

Et grande vulnus fecit. TELETH. O superi! ô dolor!

NVNC. Et pectore hausto luridos spargit rogos.

≤line=565≥ TELET. Quid interim illa? NVNC. Vulnere inflicto cadit,

Et mortis auida, lumina obnixa & manus

Coelo tetendit: nec diu vixit super,

Et frigido diriguit extemplò gelu.

TELET. Heu! Heu! Hyanthé! Heu! heu Hyanthé! Heu! Heu! iò heu!

≤line=570≥ Quid interim ille? NVNC. Rigidus expectat pater,

Et gestu in vno fixus & durus nimis,

Donec cremari viscera adspexit sua,

Et ille stridor intimos ipsi sinus

Perrupit, inde fluxit oppressus dolor,

≤line=575≥ Et flere Iëphté visus & lacrymans stetit.

Hoc illa vultu sanguinem fudit suum,

Hoc ille vultu sanguinem vidit suum

Maculare sanctas barbarus crepidines.

TELET. Heu! Heu! iò heu! heu! heu! iò heu! Heu! heu! iò heu!

≤line=580≥ NVNC. Adhuc in aris stridet ambustus cruor,

Turpique fumo inumbrat horrenteis tholos.

TELET. Audire nolo caetera; ah! sile, sile;

Ducite me ad aras, ducite, vt sacra expleam;

Ducite me ad aras, ducite, vbi stillat cruor,

≤line=585≥ Et caesa Hyanthé! NVNC. Rapite, collapsa est, iacet.

Iudaea miseris tota lamentis sonet.



# Back



FINIS. N

