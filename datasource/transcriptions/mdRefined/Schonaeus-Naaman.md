# Front

/

TERENTII CHRISTIANI,

NAAMAN.



# Main



## 1. Actorum nomina.

NAAMAN, Princeps Syrus.

ARTEMONA, Naamanis vxor.

PHRONESIVM, puella Iudaica, Artemonae ancilla.

DORIO, seruus.

SOSIA, seruus.

STRATO,

LEONIDAS, Naamanis ministri nobiles.

STORAX,

BROMIA, ancilla.

SYRVS, seruus.

MELCHIAS, Iudaeus.

ELISAEVS, vates.

≤page=2≥

## 2. PROLOGVS.

Senarij.

COncordiam, pacem; & salutem plurima

Vobis exopto, spectatores, omnibus,

Gregis totius, & choragi nomine

Quorum voluntati obsequutus, primus huc

≤line=5≥ Egressus sum foras: oratoris tamen

[^1]Potius quàm prologi functurus munere.

Nunc itaque aures praebete, & auscultate sedulo:

Benignamque vt soletis, date operam mihi.

Cùm primùm Schonaeus noster didascalus

≤line=10≥ Ad artem sese contulisset musicam

Huc totis semper est enixus viribus,

[^2]Bonis vti placerent quas proferret fabulas.

Id se nunc assequutum existimat. fauent

Docti, aqui collaudant, applaudunt candidi

≤line=15≥ Nigros vero ac maleuolos qui obtrectant, nihil

Moratur: quin pulchrum his displicuisse autumat.

Bonis suam probari studet industriam,

Malignum obtrectatorum spernens calculum.

[^3]Atque ideo dum illum deterrere ne scribat, parant,

≤line=20≥ Nihil agunt, imò animum addunt, vt libeat magis.

Vos modo, vti coepistis, fauere pergite.

Ne permittite hominum iniquorum calumniis

Aut traduci, aut circumueniri innoxios:

Malorum inhibete conatus: defendite

≤line=25≥ Eos, qui & se, & studium suum in vestram fidem,

[^4]Clientelamque committunt. Scio hac in re

Vos facile obtemperaturos mihi, cum nihil

Praeterquam quod iustum, atque honestum est postulo.

≤page=3≥

Nunc quam sumus acturi accipite Comoediam.

≤line=30≥ Naaman illi indidit nomen, nota omnibus

[^5]Est historia, è quarto Regum desumpta codice.

Fauete ludis qui gaudetis scenicis,

Fauete sacrae quos delectant litterae:

Vestrum vtriusque seruietur commodo.

≤line=35≥ Nunc ergo attenti estote, & cum silentio

Vti vos decet, omnes simul animum aduertite.

Video mihi esse abeundum : nam qui periocham

Est recitaturus, exit in proscenium. \[\> poscenium\]

## 3. COMOEDIAE ARGVMENTVM.

NAaman rebus pulchrè gestis nobilis,

Regique Syrorum charus, cum immedicabili

Leprae colluctatur malo. Puellulae

Tandem suasu, atque instinctu Israelitidum,

≤line=5≥ Ad Elisaeum vatem procul in Samariam

Sese confert: à quo in Iordane septies

Iubetur ablui. Hic se deludi putans,

Primùm repugnat: mox persuasus à suis

Ad flumen it, lauat, mundatur protinus.

≤line=10≥ Reuersus ad Elisaeum gratias agit,

Ac munus offert, verumque agnoscit Deum

## 4. ACTVS I. SCENA I.

ARTEMONA.

Senarij & septenarij iambici.

MVltum, diuque cogitanti, & miserias,

Calamitatesque clam commentanti meas,

Tandem multo omnium mihi verißimum

Est visum, vulgo quod frequens dici solet:

≤line=5≥ Sortem illi contigisse felicißimam,

≤page=4≥

Cui ex animi sententia ceßêre nuptia.

[^6]Contra infortunatas atque miseras esse

Eas, quae Iunone irata nupta, cum incommodis

[^7]Et viuunt, & cubant coniugibus. Atque de hoc quidem

≤line=10≥ Infortunio vti multas matronas, cùm honestas, tùm

Etiam primarias, clarisque parentibus

Prognatas, iure credo conqueri. (nam mulieri

Fidelem haud ferme inuenias virum) ita non arbitror

Vllam vsquam reperiri feminam, adeò infeliciter

≤line=15≥ [^8]Nuptam, quae si mecum comparetur, non abunde

Felix, ac fortunata videatur, nisi forte cum

Difficili, rixoso, decoctore, aut adultero,

Quàm cum marito, horribili leprae malo

Laborante, miserius sit vitam degere.

≤line=20≥ Nulla quidem ita arbitrabitur, nisi sit stultissima,

Planeque digna quae tali nubat viro.

Hinc itaque si quando mearum aequalium

Fortunam intueor, aut vulgarium quoque, &

Ignobilium muliercularum sortem exactiùs

≤line=25≥ Mecum considero: dij immortales, quàm ego

Tunc tota displiceo mihi! quam me pudet

In hasce redactam calamitates, vnde nec

Emergendi, nec effugiendi vlla datur copia.

Quòd cum ita sit, quid mihi porrò restat, nisi vt

≤line=30≥ Dolore consenescam, animi aegritudine,

Moeroreque conficiar, & extabescam miserrima?

Perij, adeon’ rem redijsse, vt vnde aliae mulieres

Non mediocre gaudium, voluptatemque maximam

Percipiunt, hinc mihi grauißimus exundet dolor?

≤line=35≥ Eheu, nullam me credo miseriorem viuere. Ah,

Quam inanis, & fallax est spes mortalium!

≤page=5≥

[^9]Summum bonum mihi fore putaram hunc maritum,

Virum tam nobilem, & rebus feliciter

Gestis clarum: verum ex illo infelix quem nunc capio

≤line=40≥ Dolorem! facile hic plus mali est, quàm illic boni. At

Eccam Phronesium ancillam nostram huc procul

Accedere conspicor. ad macellum itura est arbitror.

Eia, vt properat ? vt non resistit vspiam?

Nihil, ita me dij bene ament, hac puellula

≤line=45≥ Vnquam in vita vidi expeditius, nihil

In curandi domesticis negotiis.

Aequè paratum, promptum, ac sedulum. Atque ideo

Feci vt clemens illi, iustaque apud me esset seruitus:

Adeò vt liberta è serua facta sit mihi.

≤line=50≥ [^10]Ita pol quidem res est planißimè. Cuique

Sui mores fingunt fortunam. Sed oculos

Quid circumferat, aut quid respectet nescio.

Ibo obuiam, vt quem quaerat, quove properet, intelligam,

## 5. ACTVS I. SCENA II.

PHRONESIVM, ARTEMONA.

Eiusdem rationis versus.

[^11]QVID istuc, hem? Quò tam subitò è culina se

≤line=55≥ Subduxit Dorio? quóve aufugit audacißimus?

AR. Propius accedam, vt ea quae dicat audiam.

PH. Foras deambulatum absceßit arbitror:

Vel ad forum, portúmve percontatum res nouas;

Vti solent, quibus nihil est quod agant domi.

≤line=60≥ AR. Nondum quod loquitur satis intelligo. PH. Verùm

[^12]Nihil noui facit, dum opus, laboremque fugitat:

Nam ignauiorem hoc homine vidi neminem.

AR. Ignauiae haec incusat nescio quem. PH. Malè

≤page=6≥

Profecto sibi, suaeque familiae consulit

≤line=65≥ Herus, qui nebulonem istum ociosum domi

Patitur esse suae ac non potius ex aedibus

Exturbat, & venum protrudit inutilem.

AR. Mirum ni Dorionem dicit: nam cum hoc, quia

Deses, tardusque seruus est, parum illi conuenit.

≤line=70≥ Sed alloquar. Hem Phronesium, quid illud est

Sodes, quòd irata hic stomacharis insolens?

PH. Tun’ hîc astas hera? non praeuideram

Te. iamdudum quae iußisti parata sunt

Omnia. AR. Phronesium, te maximi pretij

≤line=75≥ Puellam esse judico: nam ea mihi est

Profectò ancilla spectata satis, cui hera,

Ita vt tibi esse video, curae sunt negotia.

Atque ob eam rem tibi, si quid vsus venerit,

Lubens benefaxim. PH. Si tibi quid feci, aut facio, quod

≤line=80≥ Placet hera, quodque gratum fuit, aduersum te, equidem gaudeo.

Verum non est, quod propterea quicquam tua

Mihi polliceatur benignitas meum

Officium facio, si tibi per omnia obsequor:

[^13]Nec laudem promeritam me, sed culpa caruisse existimo.

≤line=85≥ [^14]Quanquam frequenter interea tuam experta

Sum liberalitatem, atque indulgentiam:

[^15]Tum maximè, cùm nuper ob leue meritum

Me è serua libertam efficeres tuam. Summum

Quod habuisti pretium persoluisti mihi.

≤line=90≥ Quid verbis est opus? nunquam quicquam tam magnificè

[^16]Dicam, tua quin erga me id superet clementia.

Et propterea non seruire mihi, sed libera

Esse videor, quae heram te nacta sum tam commodam:

Tum herum, quem ego quidem vidi in vita optimum,

≤page=7≥

≤line=95≥ Qui quemadmodum te maximi facit, ita me

Quoque, quàm tibi charam esse conspicit, amat vnicè.

Ar. Vtinam talis sit, qualem tu illum esse arbitrare,

Phronesium. Ph. Bona verba, quid audio? obsecro

An non est? perii, quidnam istud sibi vult suspirium,

≤line=100≥ Ex imo ductum pectore? quid isthuc mali est?

[^17]Ar. Me miseram! Ph. Tun’ te miseram vocas hera? quam minus

Credere est? quid obsecro reliqui est, quin habeas, quae quidem

In homine dicuntur bona? Ar. Credo ita videri tibi,

Quae quid me sollicitet ignoras. non nisi

≤line=105≥ Quae calceum induit, sentit qua parte pedem vrgeat.

Ph. An in tanta rerum omnium affluentia,

[^18]Vllus relinquitur aegritudini locus? Art. Quo illa

Non irrepit, Phronesium? Ph. At ita pleraeque

[^19]Ingenio sumus omnes; nostri nosmet poenitet.

≤line=110≥ Hinc est fortasse hera, sortis quod te pigeat tuae.

Multa, mihi crede, mulierum sunt vitia: sed

Hoc è multis vnum aiunt esse maximum,

[^20]Quòd de maritis facile conqueruntur.

Suis, hanc suspicionem oportet vt effugias;

≤line=115≥ Si honestam te, probamque vis perhiberier.

[^21]Ar. Haud ita loquare, si rem, quo pacto se habeat, scias.

Ph. Quid igitur te sollicitat? cedo sodes. nam tua

[^22]Quidem vita hac exoptanda, expetendaque

Mihi videtur. Ar. Tota erras via: si hic sis,

≤line=120≥ Multò aliter sentias, Phronesium. Ph. Non arbitror.

Sed qui istud credam ita esse? dic amabo. nam mihi

Mulierum quae viuunt videre felicißima.

Ar. Non est opus prolato; hoc expiscari desine.

Ph. Nempè has vt opinor causa, ne id fiat palam.

≤page=8≥

≤line=125≥ Ita me Deus amet, haud propterea te rogo,

Vt istud proferam: sed vt si re atque opera

Non poßim, saltem consolando te adiuuem:

Tuamque vicem dolendo, partem aliquam aegritudinis

[^23]Feram. nam si quid te excruciat, dolor is mihi

≤line=130≥ Multò maximus est. AR. Credo isthoc tibi. sed hoc

Tecum facito vti cogites: in rebus istiusmodi,

Quas celari magis, quam proferri expedit,

Parum decere percontatricem esse juuenculam.

PH. Mulier sum, in alienis fortasse curiosior

≤line=135≥ [^24]Quam par est, hera, vel me monere hoc, vel percontari
puta,

Quod etiam ne auderem quidem, nisi id tibi

Ex vsu fore confiderem. Quapropter te obsecro,

[^25]Da veniam, si hoc à me fortè videatur

Factum impudentiùs: & quicquid tandem est, tuum

≤line=140≥ [^26]Quod excruciat animum, fac vt sciam. Crede hoc inquam

Aut consolando, aut consilio, aut re juuero.

AR. Quid isthuc? video non licere, vti constitueram, hoc mihi

Perpetuò celare: age dicam, quandoquidem

Tantoperè te istud velle video. Sed parum

≤line=145≥ [^27]Tutus hic est ad narrandum locus: & nescio

Quem huc procul è foro aduentantem conspicor.

Quare intro concedamus: ibi rem omnem tibi

Clam commemorabo ordine. PH. Praecede, consequor.

## 6. ACTVS I. SCENA III.

DORIO.

Trochaici, catalectici, senarij, & septenarij.

MIrum ni mihi mater fuerit Ignauia,

≤line=150≥ Ita laborem corpus horrescit meum.

Atque ideo intus dum modo rerum suarum

≤page=9≥

Ancilla satagunt, ego ne quid mihi

Praeciperetur metuens, clam effugi foras.

≤line=155≥ Nunc adeò, vt mihi mos est, sub coenae tempus domum

Redeo, quo ventrem exaturem famelicum.

Sed nimis vereor miser, ne verbera

[^28]Pro coena parata reperiam mihi:

Nam ancillam metuo Phronesium, ne apud

≤line=160≥ Heram de me conquesta sit. Atque id hercule

Haud dubium est mihi: nam nullum in aedibus

[^29]Tam leue vnquam admittitur crimen, quin illa

Maximas statim querelas ad heram deferat.

Neque rem, vti gesta est, commemorat: sed plurima

≤line=165≥ Insuper addit, affingitque mendacißima.

[^30]His rebus, atque adeò turpiter adulando,

Omniaque loquendo ad gratiam, ex vilißimo

Mancipio libertae subitò est facta. aduertite

Obsecro quid faciat assentatio.

≤line=170≥ Sed quid à nobis concrepuit ostium?

At at, perij, ipsa cum hera egreditur foras.

Quid agam nescio. Per posticum hinc me intrò conferam.

Nam hic me si stantem ociosum offenderint,

Nulla causa est, quin suspensus vapulem miser.

## 7. ACTVS I. SCENA IIII.

ARTEMONA, PHRONESIVM.

Senarij, septenarij & octonarij Iambici.

≤line=175≥ QVid ais Phronesium? satin’ iam credis me miserrimam

Esse? satin’ iam certum est, nihil me mentitam tibi?

[^31]PH. At ego quidem illum corpore

Non omnino sane antehac esse animaduerti: verum malo

≤page=10≥

Tam horrendo hominem teneri nunquam credidi.

≤line=180≥ Ar. Eheu me infelicem! Ph. Quaeso aedepol hera,

Quoniam id fieri quod vis non potest, velis.

Id quod poßit. Ar. in alienis calamitatibus

Consilium dare, perquam facile est: tu si meas

Aerumnas experiaris, aliud sentias.

≤line=185≥ Ph. Hera lachrymas mitte, ac potius quod ad hanc rem opus

[^32]Est porrò consule. Idque vt alia tua facta sunt,

Aequo animo patere. Ar. Eho patiar? quid mihi

Nunc adfers, quamobrem expectem, aut sperem meam

Vitam non perpetuo calamitosam fore?

≤line=190≥ An hoc meo merito factum esse existimas?

Ph. Nequaquam verùm quando quod factum est, neque

Lamentando, neque accusando infectum fieri potest,

Oro vt quod mutari nequit, patienter perferas.

Alijs procul dubio aliud aegritudinis

≤line=195≥ Est: nam beatum ex omni parte reperitur nihil,

Quin cogita quàm fortunata caeteris

Rebus sies. tuo si hoc vnum modo desit viro,

Cedo dum, quae mulier inueniri te posset felicior?

[^33]Ar. Apte quidem dictum, si hoc vnum desit: atqui vnum

≤line=200≥ Hoc mulierum quae viuant me reddit miserrimam.

Ph. Ne isthuc obsecro tam iniquo animo patiare herae

Si caetera sunt quemadmodum tu vis, itaque

Vt esse ego illum existimo: quantò satius est

Te id operam dare, quò tibi, quod accidit infortunium

≤line=205≥ Modeste, ac patienter ferendo lenias: quàm id te loqui,

Quo magis animus frustra incendatur tuus.

Haec si nunc tecum verè cogites hera,

Magnam tibi ex animo detraxeris molestiam:

Atque illi gratum feceris,

≤page=11≥

≤line=210≥ Cùm id te moderatè ferre perspexerit. AR Ego

Tantam calamitatem non indigne feram?

Imò cupio misera in hac re iam defungier:

[^34]Nam iam pridem vitae me taedet meae. PH. Potin’

Vt animo sis quieto, ac lamentari desinas?

≤line=215≥ Quid tibi prosit si moerore, animique aegritudine

Te conficias? quid aliud quam malum conduplicas tuum?

Cum idem vel nolenti sit perferendum tamen. In re mala,

Hera, animus bonus, aerumnae condimentum est optimum.

AR. Desiste verbis me consolari Phronesium,

≤line=220≥ Nisi re salutem adferas. PII. Nihilne opis

Est in medicis? AR. Ah nihil: immedicabile malum est.

PHI. Atqui Deus certe quemadmodum hunc tuo viro

Morbum immisit, ita quando in rem vestram fore

Arbitrabitur, eundem eximet facillimè.

≤line=225≥ Ar. Nulli nos respiciunt dij, nulli miserantur, Phronesium:

[^35]Superis inuisi aetatem ducimus. PH. Age, respira

Sodes: nam inueni, opinor, remedium tuo malo.

AR. Quod remedium? eloquere Phronesium. PH. Est Samariae

Diuinus quidam vates, cui Eliseo nomen est,

≤line=230≥ Vir antiqua virtute, ac mira vitae sanctimonia:

Ad haec rebus prodigiose gestis, atque editis

Miraculis per omnem Iudaeam notißimus.

[^36]Ad quem si dignaretur proficisci herus, meo

Periculo non verear pollicerier,

≤line=235≥ Ipsum sanum, mundumque esse reuersurum propediem.

AR. Ex animo tun’ isthaec dicis Phronesium?

[^37]PH. Ego in re tanta non ex animo loquar hera?

Tum malo dignam me quouis deputem.

[^38]Ita me Deus amet, haud tibi hoc concedo, licet illi vxor es,

≤line=240≥ Vt illam tu saluum magis velis, quàm ego cuius

≤page=12≥

Tantam erga me sum experta munificentiam, vt ingrata meritò

Habenda sim, nisi meae quoque vitae dispendio,

Si sit opus, illius incolumitati libenter consulam.

AR. Antiquam pol probitatem, ingeniumque obtines:

≤line=245≥ Et propterea tuis verbis apud me maxima est fides.

Nunc adeo te rogo Phronesium, si vnquam

Me animo amico erga te esse senseris, eius

Nunc memineris, atque inopis te miserescat mei. PH. Ah,

Ne me obsecra, quasi hoc te orando à me impetrare oporteat.

≤line=250≥ Aufer mihi preces: tua sum, hera, utare, atque adeò impera,

[^39]Si quid est, quod à me praestari velis.

AR. Id scilicet, vt in hac re mihi porrò adiutrix sies:

Faciasque tibi quod ex vsu futurum spero. PH. Quid? cedo.

AR. Dicam, quae de isthoc vate hic narrasti mihi,

≤line=255≥ Eadem hac marito itidem vt commemores meo:

Eoque vt proficiscatur exhortere sedulò.

Nam si est, vt is tuis verbis persuasus, eò se conferat,

Ac postea sanus domum reuertatur, scias

Tibi ex eo nobilitatem, & rem nascituram, & gloriam.

≤line=260≥ PH. Isthuc tute facies meliùs. nam tibi, quia vxor es,

[^40]Credo obtemperaturum magis. AR. Agedum, vt lubet.

Sed te vnà adesse volo, tu illius sensum calles optimè.

PH. Fiat, nolo tibi vllum in me claudi commodum.

AR. Ego hinc intrò ibo tu quo te ire jusseram,

≤line=265≥ [^41]Ad macellum pergito, atque audin’? propera quantum
potes:

Ne si tua mi fortè opera sit opus, in mora sies. PH. Eo.

≤page=13≥

## 8. ACTVS I. SCENA V.

PHRONESIVM.

Eiusdem rationis.

ITA me Deus amet, vt herae nunc me miseret meae.

Eam in tantis versari calamitatibus,

Tantisque esse implicatam aerumnis, quae quidem omnium

≤line=270≥ [^42]Mulierum antehac mihi semper visa est fortunatißima.

Me miseram! vt saepe, humana hallucinatur, ac

Fallitur opinio! quam frequenter accidit,

Vt cuius fortuna nobis maxime

Laudanda videtur, eius infelicitas

≤line=275≥ Sit deploranda maxime? Nae ego cum illius opulentia

Paupertatem nolim commutari meam.

Nam quid mihi prosit, si opes poßideam amplißimas,

Vxor saluter Principis, pedissequae

[^43]Multae me comitentur, honorent, inseruiant: populus vti

≤line=280≥ Deam veneretur, dominamque appellitet: & interim

Cum marito morbo tam tristi atque horribili obnoxio,

Vita calamitosa, miseraque vtque agenda sit mihi.

Imò si regnum detur, ne reginam quidem

Optarim esse me, quando cum huiusmodi

≤line=285≥ Et viuendum, & cubandum esset viro. Atque ob id

Certè magis me herae mouet infortunium,

Eiusque vicem doleo magis. Sed propemodum

Me habere credo, quo his aerumnis vtrumque eximam.

Quod si sit, quantam & quam veram laudem capiet Phronesium? Et

≤line=290≥ [^44]Fiet procul dubio, si modò eò vt proficiscatur, induci

Queat. at nimis hic subsisto diu: ad macellum nunc eo,

Vt quae in caenam paratò sunt opus, comparem.

≤page=14≥

## 9. ACTVS II. SCENA I.

NAAMAN.

Partim senarij, partim septenarij; admistis aliquis octonariis.

AN quisquam homo me viuit calamitosior,

Aut miserior? aut cui omnes bonae felicitates

≤line=295≥ Aequae aduersae sint? heu me miserum! hanccine

Ego vitam dubitaui perdere? hanccine

Animam tot, ac tantis lubuit periculis

Eripere? cui quanto fuisset praestabilius,

Honestam in proelio mortem occubuisse, quàm

≤line=300≥ Horrendis, maximisque hisce cruciatibus

Noctes diesque affligier? Adeon’ hominem

Esse infelicem, ac infortunatum quenquam, vt ego sum?

[^45]Pro Deûm atque hominum fidem! nullóne pacto

Ego abominabilem hanc pestem, luamque deterrimam

≤line=305≥ [^46]E corpore excutere potero? nullusve erit dolorum

Finis? vah, quot iam annos cum hoc colluctatus sum malo.

Nullis interea neque laboribus, neque sumptibus

Parcens, quos non consului medicos? quae catapotia

Non deglutiui? quae non epotaui pharmaca?

≤line=310≥ At nihil haec vnquam quicquam profuere mihi.

Adeo mali vis ipsis inhaerens oßibus,

Medullisque intimis infixa, industriam

Medicorum exuperat omnem. Hei mihi! quid sum nisi putridum

Cadauer, aut si quid cadauere foedius?

≤line=315≥ Nam quid quaeso aut viuum, aut sanum in me deprehenditur?

Quae corporis pars mihi relicta est integra?

Quod membrum non deformatum, corruptum, rancidum?

Totum vlceribus, tuberibusque intumuit caput.

≤page=15≥

[^47]Corrosae pruriunt nares, capillus defluit,

≤line=320≥ Vox rauca est: tum vix anhelitum traho

Miser: tam angusta spirandi patet via.

Ad haec foetorem fauces eructant grauem: hinc

Adeò vno ore medici asserunt, ipsa quoque viscera

Interiora infecta, & corrupta esse omnia.

≤line=325≥ [^48]Quid verbis opus est? nullum in corpore est membrum,

Quod non cruciatibus excarnificatur grauißimis. Porrò

Ad has meas miserias hoc accedit insuper, quòd qui

Honore olim me persequebantur, colebant,

[^49]Obseruabant, ad nutum obsequentes sedulo:

≤line=330≥ Nunc contra me aspernentur, contemnant, ac deserant

[^50]Omnes. Quin iam pridem ipsa me odit vxor, horret,

Auersatur, meque maritum vix dignatur suum.

Quoties ad eam accedo confabulatum, è conspectu fugit

Ilicò, aliò se accersi simulans. Si quando mecum vt cubet

≤line=335≥ Rogo, quas non quaerit ambages? Quod si meum

Ius persecutus magis etiam insto, ac tergiuersantem vrgeo,

Continuò mulier lachrymis opplet os totum sibi:

Vt facilè cernam, intelligamque odio id fieri mei.

Quod vtinam, aut ei doleret itidem vt mihi

≤line=340≥ Dolet: aut ego isthuc factum nihili penderem.

Nunc cùm tanta huius execrabilis mali

[^51]Vis sit, vt totum corpus dolore compleat,

Viresque illidat: hoc in me efficit tamen,

Vt ad libidinem multò quàm soleo nunc

≤line=345≥ [^52]Me procliuiorem, pronioremque esse sentiam.

Quapropter eius contumaciam morbum mihi

Magis, quam vllam aliam rem esse arbitror. O miseriam!

Eò me esse redactum, vt ab illa, quae mihi solatio

In his meis aerumnis esse debeat, odio

≤page=16≥

≤line=350≥ Me haberi videam? Porrò autem quod longè miserius

Est, multoque magis deplorandum, nullus est

Deorum qui me respiciat, qui exaudiat

Suspirantem, aut quem calamitatis misereat

Meae. Quin ad preces nostras omnes simul

≤line=355≥ Obsurdescunt, meque aspernantur supplicem.

[^53]Itaque quibus illos alias saepe placaui,

Nunc auersantur, atque oderunt victimas.

O Iupiter! quodnam ego tantum perpetraui scelus?

Aut qua culpa commerui, vt ad hunc me afflictes modum?

≤line=360≥ [^54]Vt quem quendam rebus feliciter gestis

Illustrem, clarum, gratiosum ac nobilem

Fecisti: mox mutata in diuersum sententia,

Me quouis misero miseriorem redderes?

O variam rerum humanarum vicißitudinem?

≤line=365≥ Quàm fragilis, ac fallax mortalium est felicitas?

Quam incerta, dubia, fluxaque sunt fortunae commoda?

Vt fallitur, qui rebus hisce momentaneis

[^55]Sublatus, se beatum venditat! Nae ille

[^56]Scipione innititur arundineo, tam fugacibus

≤line=370≥ Quisquis confidit bonis. Id si cui

Fortè nondum etiam perspectum est satis,

Me contempletur iste, in quo fortuna contumax

Vires ostentat, ludumque exercet suum:

Quem de summo felicitatis vertice

≤line=375≥ [^57]Prostratum, miseris exagitat modis. Sed quid

Frustra querendo totum hic consumo diem?

Aut quid inanibus me macero querimoniis?

Quin potiùs ita me comparo, vt eiulatum hunc muliebrem

Viro indecorum, turpemque esse judicem,

≤line=380≥ Et ita caueam, ne praterquam quas ipsa lues molestias

≤page=17≥

Adfert, addam: atque illas quas adfert moderatè feram.

Sed eccam vxorem huc accedentem conspicor.

Mox aufugiet, opinor, vbi hic me astare viderit.

Manebo, vt quid velit, aut quid dictura sit intelligam.

## 10. ACTVS II. SCENA II.

ARTEMONA. NAAMAN.

Eiusdem generis.

≤line=385≥ [^58]QVantò ego magis magisque Phronesii nostrae

Verba audio, eaque quantò exactius mecum

Perpendo, tantò in spem maiorem erigor,

Hanc rem ex animi successuram sententia.

Na. Mirum quidnam illa nunc sibi ex sententia

≤line=390≥ Euenturum speret, nisi id est quod arbitror: aliquid

Clam machinatur, quò se connubio hoc emancipet:

Et me, quem pridem odisse coepit, deserat.

Ar. Atque hinc adeò id mihi persuadeo maxime,

Quòd quo ingenio sit saepe alias perspexerim:

≤line=395≥ Quodque nihil vnquam ex eius consilio mihi

Sit susceptum, quod non commodè ac feliciter

[^59]Cesserit. Nunc itaque maritum quaerito,

Vt quae de vate isthoc die hesterno mihi

Narrauit illa, itidem ipsi commemorem: atque eo

≤line=400≥ Vti se conferat suadeam, & exhorter sedulò.

[^60]Sed nihil agam, si hominem noui satis, experiar

Tamen: vt si obsequi recuset contumaciae

Insimulem praefractum: mihique iniuriam

Et factam esse, & etiamnum fieri clamitem.

≤line=405≥ Denique causam hinc mecum meditari instituam, qua hisce ex
aedibus

[^61]Me excutiam, illumque relinquam. Na. Profecto id est quod suspicor.

≤page=18≥

Interij, quid mihi restat, siquidem illa me,

Vti minatur, deserit? & faciet procul dubio.

Nam iamdudum alium plus amat, quam me: et si sedulo

≤line=410≥ Dißimulat, grauiter tamem aduerto, quae illa me neque

Curare, neque sentire, neque intelligere existimat.

Ar. At vbi nunc illum inueniam cogito? sed commodè

Pol, Atque adeo in ipso tempore eum hîc astare video.

Accedam, & alloquar. Na. Huc ad me vltrò aggreditur: insolens quidem

≤line=415≥ Isthuc facit. quasi antea non viderim

Aßimulabo. Ar. Heus marite. Na. Ehem vxor, hiccine

Astabas? Ar. Opportune sane, atque optatò aduenis:

Modò enim te quaesitum huc egressa sum foras.

[^62]Na. Méne? Ar. Te. Na. Quid ita? cedo. Ar. Res seria est

≤line=420≥ Vtrique in rem futura maxime: modo

Ne tute nostrum nunc ipse remorere commodum.

Na. Quidnam incoeptat? Ar. Age sodes, atque in hac re auscultato mihi.

Na. Quid isthuc? Ar. Recte sane interrogasti, oportuit

Enim rem praenarrasse me. Cùm apud Phronesium

≤line=425≥ [^63]Libertam nostram Israelitidem die hesterno

De morbo isthoc tuo fortè incidisset mentio:

Ibique ego calamitatem deplorarem tuam.

Na. Imo tuam arbitror potius. Ar. Itane statim

[^64]Obturbas? quin desinam, siquidem narrando quae tibi

≤line=430≥ Voluptati fore sperabam, molestiam adfero.

[^65]Na. Commoui. Ar. Siccine ais? Na. Nequaquam, perge obsecro.

Ar. Faciam, at caue me ad eundem interturbes modum.

Na. Non fiet. Ar. Cùm ita, vti commemorare occoeperam,

In huius sinum animi depono aegritudinem,

≤line=435≥ [^66]Saepe interea flens, nosque omnium miserrimos

≤page=19≥

Esse queritans: primum illa familiariter

Collachrymat, dein consolatur sedulò:

Atque adeo bono animo vt essem imperat: multaque alia

Quae nunc non est commemorandi locus. vt in pauca

≤line=440≥ Haec illius fuit postrema oratio. Est

Samariae, inquit, diuinus quidam vates, cui conferam

Elisaeo nomen est: homo vitae sanctimonia,

Morumque integritate venerabilis; miraculis

Praeterea per Iudaicas vrbes paßim editis,

≤line=445≥ Rebusque praeclare gestis, multò celeberrimus.

Ad hunc si induci queat, vt se conferat herus.

Sanus, mundusque sat scio, reuertetur breui.

Agedum amabo, experimini. gaudebitis

Facto, & mihi qui consiliam dedi, agetis gratias.

≤line=450≥ Quid multa? commouit ibi me tandem Juuencula,

Res alioqui incredibili fidem vt habere coeperim.

Denique ita tum ab ea discedo, vt quae eadem hac tibi

Porro narraturam me promiserim.

[^67]Nunc itaque mi marite, si vllum vnquam fuit

≤line=455≥ Tempus, quo ego voluptati tibi fuerim,

Tuorum gaudiorum, atque aegritudinum

Tua voluntate olim facta particeps,

Eius rogo, obsecroque vti iam memineris,

Atque in hac re morem geras. Na. Ah vide

≤line=460≥ Quam iniqua sis prae studio, dum efficias id quod cupis:

Dum stultae ancillulae verbis credens, neque

Quid me facere conueniat, neque quid me ores cogitas.

Ar. Ecce autem, antiquum obtinet. Na. Ita est vt dico, nam si cogites,
\[\>antem\]

Tam sumptuosis, tamque inutilibus me desinas

≤line=465≥ Totus onerare molestis. Ar. Quibus? Na. Rogas?

≤page=20≥

[^68]Quid non & feci, & perpessus sum, dum tuis

Aßiduis impulsus querimoniis, nihil

Intentatum relinquo infelix. Cum interea frequenter

Consulta mihi responderint oracula,

≤line=470≥ [^69]Omnibus consentientibus rei

Modicae professoribus, ne quidquam defatigarier,

Diisque repugnantibus, ac iratis haec me moliri omnia;

[^70]Immedicabilem enim, mihique fatalem esse morbum:

Cui si pergam omnino velle medicarier,

≤line=475≥ [^71]Nihilo plus acturum me, quam si dem operam, vt aduersus

Stimulum calcem, aut laterem lauem. atque haec cum ita sint,

[^72]Tamen nunc quoque quasi ignores quid hactenus

Sit factum, me ablegare paras nescio quò,

Magno conatu magnas nugas adferens.

≤line=480≥ Ar. Nae ego mulierum sum infelicißima! perij,

Quid est, cur hunc mihi posthac vlla in re morigerum fore

Sperem? siquidem nunc etiam, cum quae ex vsu ei

Futura sunt loquor, me aspernatur tam illiberaliter?

Tun’ te mea causa quicquam fecisse praedicas?

≤line=485≥ Nihil pudet? enimuero prorsus iam tacere nequeo: nam

Ea quoque quae nolo, tua loqui me cogit impudentia.

Vllámne ego vnquam volui rem, in qua tu mihi

Non fueris aduersarius? quod si nunc interrogem,

[^73]Quidnam id tandem sit, quod abs re impetraui cum gratia.

≤line=490≥ Nescias, cum isthuc tam confidenter obiectes mihi.

Age, vt lubet: si haec te vita oblectat, nihil

Moror: per me licet tuis vt immarcescas sordibus.

Iam si verbum vnum posthac. Na. Itáne rursum irasceret

[^74]Ar. An credis? Na. Mitte quaeso istam tuam iracundiam,

≤line=495≥ Atque id quod res est, tecum cogita: & ita tandem

≤page=21≥

Me abs te immerito incusari intelliges. Quia

Eo me stulta proficisci iubet adolescentula,

Ideone continuò erit obsequendum mihi? Adeon’

Me aduersus omnem cruciatum, atque ignominiam

≤line=500≥ Induruisse arbitrare, vxor, vt si confidam hoc malo

Me liberari posse, non libenter itineri

Accingar? vatemque istum Israelitidem

Vbi vbi est, quaeram, inuestigem, largitionibus

Adoriar? denique orando obtundam, enecem,

≤line=505≥ [^75]Donec quod exoptem ab eo impetrarem mihi.

Nunc nihil firmi video, quapropter hoc

Tam longinquum suscipere mihi expediat iter.

Ar. Ah, nunquam hodie concedes mihi? Quomodo

Isthuc scire potes obsecro, nisi prius

≤line=510≥ Periculum feceris? age sodes, experire, nescio

[^76]Quid animus mihi praesagit boni, sed commodè

AEdepol ipsa foras egreditur Phronesium.

Eho, accedamus: tute iam ipsius verba audies.

## 11. ACTVS II. SCENA III.

PHRONESIVM, ARTEMONA.

NAAMAN.

Trochaici, catalectici, senarij, & septenarij, admistis aliquot
octonarijs.

SI me fortè quaerat hera, haud procul hinc abiise dicito.

≤line=515≥ Audin’ quid dicam Syre? ad forum mihi transcurso est opus.

Demiror quid sit, quòd illam toto hoc non vidi die:

Nisi quia in eo nunc esse occupatam arbitror,

De quo heri inter nos loquebamur diu.

≤page=22≥

[^77]Quae res si feliciter vti spero, successerit,

≤line=520≥ Quàm magnificam, quamque solidam gratiam inibit Phronesium?

Ar. Audin’ tu illam quid dicat? Na. Quid ego audiam?

Ph. Itaque commode isthuc in mentem venit mihi.

At at, vtrumque hic aßistentem conspicor.

Si certo sciam hac de re illos nunc loqui,

≤line=525≥ [^78]Ac non id metuam, ne aliud quidpiam agentibus

Molestiam adferam, libenter herae adiutrix siem.

Ar. Alloquamur. Eho, quem hic ante ostium

[^79]Praestolare, aut quem quaeris Phronesium?

Ph. Tun’ hic eras? hem mi here: salutem vobis precor

≤line=530≥ Plurimam, ad forum propero, vt quae in prandium

[^80]Futura sunt opus, parem. Ar. Adesdum, paucis te volo,

Ph. Nempe vt curentur rectè haec. Ar. Imo aliud. Ph. Quid est,

Quod vobis mea opera efficere hoc possit amplius?

Ar. Audies, ausculta. Ph. Hîc sum. Art. Marito narraui modo

≤line=535≥ Quae tu de vate illo Israelitide

Elisaeo, mihi hesterno commemorasti die.

[^81]Sed operam frustra contero misera. Ph. Quid ita

Sodes? Na. Ego dicam tibi. quia neque verum, neque

Verisimile te dicere arbitror Phronesium.

≤line=540≥ Et quidem hercule non bonam te gratiam

Scito inijsse apud me, dum rem huiusmodi

Comminisceris, qua hanc incensam reddis mihi.

Ph. Bona verba egon’ id conari queam? Ar. Satis

Si hanc noris marite, non ita arbitrere.

≤line=545≥ [^82]Ph. Hei mihi, nescio qualem me esse existimes here.

Hanc tuam opinionem prorsus à me esse amotam volo.

≤page=23≥

Na. Quo pacto ergo isthuc suadere huic succurrit tibi?

Ph. Quia te amo mi domine, quò magis tua mihi curae est salus.

Na. Non placent ancillae, quibus ab re sua

≤line=550≥ [^83]Tantum est ocij, aliena vt curent, eaque nihil

Quae ad se attinent; hanc operam rebus si impendas tuis,

Plus agas: mihique rem gratiorem feceris.

Ph. Ego tibi hoc here pro seruitio debeo,

Conari manibus pedibusque noctes & dies;

≤line=555≥ Omnia mecum meditari, quiduis periclitarier,

Dum prosim tibi. Tum tuis gaudere commodis.

Indolere calamitatibus. Itaque dum tuum

[^84]Rescisco morbum, incredibile est, quantoperè ea

Res doluerit mihi, & quia in medicis nihil

≤line=560≥ [^85]Omnino spei superesse aiebat vxor,

Vates ille noster in mentem venit mihi;

[^86]Atque adeo hinc illam bene sperare jußi; tantùm, eò

Vti tu proficiscaris, operam det, suadeatque sedulò.

Nunc te eodem hortor mi here, atque adeo obsecro,

≤line=565≥ Vt quemadmodum in alijs saepe, ita & hic fidem

Experiare meam. Ehodum, fac periculum:

Confido fore, vt neque me monuisse, neque te meis

Precibus obsecundasse vnquam poeniteat. Na. Ah! desine,

Frustra tu isthaec fabulare, quae mihi

≤line=570≥ [^87]Animum accendunt magis; quando quos hactenus

Consului medicos, luem insanabilem

[^88]Esse, vno ore omnes constanter asserunt. Ph. Bene ominare,

Res, mihi crede, succedet feliciter: nisi

Id tibi persuades fortasse: quia hactenus

≤line=575≥ [^89]Frustra expertus es omnia, operamque in ea re

Ludi respondant oracula: non posse iam ad salutem

Conuerti hoc malum: & propterea nunc desperandum tibi.

≤page=24≥

Na. Ita pol quidem credo. Ph. Bono animo es: me vide

Ad me recipio. Ar. Aequum postulat: hoc vnum, sine

≤line=580≥ Te exorem. Na. Suadere noli. Ar. Quidni suadeam?

[^90]Vetus dictum est, qui nucleum esse vult, nucem

Frangat oportet. Eho, dic mihi, quid putas?

Dormienti hoc tibi confecturos Deos?

Idque quod exoptas sine opera obtrusuros tua?

≤line=585≥ [^91]Quin abeam, orando postquam proficio parum.

Na. Ad ingenium redit. Ph. Hem siccine abis here? mane

Sodes, faciet quae voles omnia. Ar. Nihil moror,

Ipse viderit. Na. Me miserum! quàm procax,

Imperiosa, atque importuna femina est!

≤line=590≥ Tum vero si pergas aduersarier,

Ex insana insaniorem eam efficies tibi.

## 12. ACTVS III. SCENA I.

NAAMAN, PHRONESIVM.

Iambici, senarij & septenarij.

VIde nunc etiam sodes mea Phronesium,

Vti certa haec, atque indubitata sint, quae praedicas.

Nam ea haudquaquam verisimilia videntur mihi.

≤line=595≥ [^92]Ph. Atqui ne comparanda quidem sunt hac ad illud, quod

Aliâs, non ita multo post, edidit miraculum.

Id si tibi nunc commemorem, tum isthuc magis

Dicas here. Na. Quid? an quicquam etiam amplius? Ph. Verò amplius.

Na. Narra obsecro, nam audire gestio, Phronesium.

≤line=600≥ Ph. Per eam vbi nos habitabamus, viciniam

Dum fortè aliquando iter haberet idem hic de quo loquor

[^93]Vates, magna ciuium comitante frequentia:

≤page=25≥

Interuenit mulier quaedam paupercula,

Suum maritum quae lamentabatur mortuum. Haec

≤line=605≥ Per obstantem erumpens turbam, Elisaeo ad genua accidit

Singultiens. misertum est. Vir sanctißime,

[^94]Inquit, non te clam est, quo pacto meus maritus

[^95]Mortem obierit nuper: homo vt probe nosti,

Virtute, morumque integritate spectatißimus:

≤line=610≥ Ad haec in vatum numero nequaquam infimus.

[^96]Nunc quia nihil ille mihi praeter liberorum

Gregem reliquit miserae, neque domum, neque

Agrum, neque supellectilem: instat creditor,

[^97]Vt ni aes omne protinus persoluam, filios

≤line=615≥ Duos in seruitutem abducat sibi.

Quod si sit, quid restat, nisi vt animi aegritudine,

Doloreque contabescam infelicißima?

Nunc ergo te oro, atque obtestor, diuine vir,

Opitulare, atque inopis te miserescat mei.

≤line=620≥ Hîc misericordia, lachrymisque mulieris

Commotus vates, rogat ecquid ab ipso sibi

[^98]Fieri velit. Tum autem, nihilne omnino reliquum sit rei?

Cumque illa praeter vnam olei ampullam nihil

Sibi domi esse responderet: desine, ac bono

≤line=625≥ Animo, inquit, esto mulier: namque hinc te bene

Sperare jubeo. Agedum, vicinos conueni.

Vasisque quot nancisci poteris, vndique

Corrogatis, te tuosque filios

[^99]In aedibus conclude, atque ostium intus obsera.

≤line=630≥ Mox oleum in vasa fundito, donec impleatur omnia.

Ne me specta, domum abi, remque experire protinus.

[^100]Admirari omnes qui aderant, multi etiam ridere. quid multis

≤page=26≥

Moror? Domum inde mulier abit, atque ita, vti vates jusserat

Facit: vasa vndiquaque doliaque congerit

≤line=635≥ Plurima. Na. Quid fit denique? PH. Quid? quò res euadat vide.

De tantillo oleo impleuit vasa ista omnia.

Na. Quid audio? incredibilia sunt quae praedicas.

[^101]Atque ideo, an omnino fides tibi sit habenda dubito. Sed

Heus tu, vera mihi dici volo, mendaces odi peßime.

≤line=640≥ Ph. Egon’ falsi quicquam tibi dicam, aut mentiar

[^102]Misera? Here, tametsi serua sum, eo tamen genere

Sum prognata, vt ab omni vanitate oporteat

[^103]Me esse alienißimam. Na. Non hercule id ideo dico, quòd

Te mentiri arbitrer Phronesium: sed quò

≤line=645≥ Admirabilius est quod narras, hoc minus

[^104]Vt ita factum esse credam, animum posse inducere:

Praesertim cum nostros non iam dico vates, sed ne Deos

Quidem ipsos tale quid fecisse audiuerimus

Vnquam. Ph. Ah, omitte de dijs vestris dicere.

≤line=650≥ Nihil istius modi possunt illi; si quid tamen

Possunt, obsunt, nocentque quam prosunt frequentius.

Na. Tuo more facis, dum nostros aspernaris Deos.

[^105]At videdum sodes, ne mox obturent tibi

Os, ac temerariam istam linguam comprimant:

≤line=655≥ Suamque causam clade tueantur tua. Ph. Admodum.

[^106]Formidolosa sim, si istos mihi extimescendos

Putem. Alium, eumque verum nos Israelitides

[^107]Veneramur, colimus, atque adoramus Deum. Qui quemadmodum

Olim creauit, ita nunc quoque moderatur omnia.

≤line=660≥ Cuius potentiam iam faxo vti experiare, si

In hac re te obsequentem praebueris mihi,

≤page=27≥

Age, ne recusa hoc vnum abs te permitte vt impetrem.

Eia. Na. Desine, facturum me recipio: nam in eum res redijt

Locum, vt experiri sit necesse. Ph. Bene facis,

≤line=665≥ Atque sapienter. Na. I nunc intro. Quid aliud

Dicere volui? hem, vxor si forte me quaeret, domi

Mox adfuturum dicito. Ph. Curabitur.

## 13. ACTVS III. SCENA II.

NAAMAN.

Eiusdem generis.

Nondum vt ita haec esse credam, omnino me impulit,

Atque haud scio, an quae dixit, sint vera omnia:

≤line=670≥ [^108]Quare nimis hercule inuitus tam longinquum suscipio
iter.

Non parum enim vereor, ne quemadmodum hinc abeo,

Ita reuertar miser. Experiar tamen; quandoquidem eo

[^109]Redactus sum infelix, vt alienae voluntati

Sit obsequendum mihi. Sed quid facias? qui vitam amat

≤line=675≥ Degere tranquillam, vxori morem gerat

[^110]Oportet, Regem adibo, is quod mihi de hac re consilium dabit,

Id exequar; mulierculis nihil fidei habeo.

## 14. ACTVS III. SCENA III.

SOSIA.

Eiusdem rationis.

NAE meam operam hera parui pretij esse deputat,

Quae in aula hic me suum maritum iußit quaerere,

≤line=680≥ Vbi nemo illum hoc toto vidit die. Credo vt fit. ob

Rem nullam me huc ablegauit de industria,

Quò me ambulando rumperet. Morosiorem

[^111]Ego hac muliere in vita vidi neminem,

Non homines, sed pecudes nos esse existimat.

≤page=28≥

≤line=685≥ Aequum an iniquum sit quod imperat, nihil

Videt, nihil pensi habet. Quid verbis est opus?

Furore aut atra bile dicas esse percitam,

Adeo totos rixando consumit dies.

Procax, maligna, ferox, superba, contumax:

≤line=690≥ Viro suo prae caeteris infensa maximè.

[^112]Atque hoc eo magis miror, quòd cur id faciat, causam ei

Nullam esse video: quandoquidem homo est minimè malus.

Ingenio liberali, moribusque commodis.

Vxoris praetereà amantißimus: nisi

≤line=695≥ Id est quod suspicor, quia valetudine est

Imbecilla, per omnia non obsequitur satis:

[^113]Hinc illae lacrymae. At quisnam ille est quem aduentare huc video
procul?

Aut herus est, aut oculi mihi prospiciunt parum, ipsus est,

Opportunè sanè, procedam illi obuiam.

## 15. ACTVS III. SCENA IV.

NAAMAN, SOSIA.

Eiusdem rationis.

≤line=700≥ PRofecto hominem multò omnium stultißimum

Me appellabit rex, qui rei neutiquam credibili animum

Induxi credere. So. Tristis est, & nescio

[^114]Quid secum loquitur. Na. Sed seruum eccum Sosiam

Ex aula regis prodeuntem conspicor,

≤line=705≥ Adoriar, vt quid isthic ei negotij fuerit sciam.

So. Vltro ad me accedit. Na. Hem Sosia. So. Te ipsum quaerebam here.

Na. Quid est? So. Vxor te maximo orat opere, ad sese

Vt venias: idque adeo quàm potes ocyßimè.

Rem magnam esse ait, ac seriam. Na. Nihilne amplius? So. Nihil.

≤page=29≥

≤line=710≥ Na. Abi praecurre, ac me venturum nuncia.

Non pol me multum fallit, quin, quod suspicor,

Sit quod velit. de eadem re me obtundet denuo.

Neque, desinet, neque conquiescet, sat scio,

[^115]Donec inuitum me extruserit foras.

≤line=715≥ [^116]Cui si pergam aduersari, insaniam cum illa.

[^117]Quod tamen facerem, nisi me verbis suis

Commouisset Phronesium: nam ei iam propemodum

Habeo fidem. Nunc licet vxor me opperiatur, domum

Tamen non eo, nisi regem prius conuenero,

≤line=720≥ De eius consilio facturus quod ad hanc rem attinet,

## 16. ACTVS III. SCENA V.

STRATO, LEONIDAS.

Eiusdem rationis.

QVid hoc negotij est, Leonidas, modò

Quae mihi narrauit intus Bromia? quod ego

Nunquam fore credidi, vt stultae juuenculae

Oratione persuasus Princeps, procul

≤line=725≥ Hinc in Samariam proficisci animum induceret.

Leo. Pro certon’ tu isthac nuncias? St. Ita hercule

Existimo: praeter auditum tamen habeo nihil.

Leo. Scio istud saepe illi suasisse Phronesium;

Verùm an persuaserit, nihil etiamnum audio.

≤line=730≥ Sed cedo dum sodes: adeon’ hoc insipienter tibi

Factum videtur Strato, si cum doloribus

[^118]Intolerabilibus noctes, atque dies affligatur miser.

Nullius consilium sibi aspernandum existimet?

[^119]Tum quiduis experiatur, ac periclitetur

≤line=735≥ Potiùs, quam animum despondeat, vt virum fortem

[^120]Et sapientem decet? St. Quam tu mihi sapientiam,

≤page=30≥

Quam fortitudinem narras Leonida?

[^121]Leo. Dicam. nunquam ad vitae institutum ita pertinaci, atque

Obfirmato esse animo, quin si quid suadeat

≤line=740≥ Res, tempus, aut vsus tibi, libenter &

Cupide amplectare. Tum cuiuis sedulò

[^122]Quae in rem tuam fore sperat, consulenti, aurem

Benignè praebeas: tecumque cogites

Non illorum consilia semper optima esse, qui

≤line=745≥ Non nisi magno nobis suam vendunt industriam.

Sed eorum potius, qui nullius praemij

Spe aut lucri illecebra adducti, ex animo consulunt.

St. Sapit igitur tuo judicio, qui ne contemptae quidem,

Vilisque ancillae consilio grauetur obsequi.

≤line=750≥ Leo. Ita censeo. quanquam non video cur tu eam

Tantopere aspernandam putes Strato: nisi

Id te mouet fortasse, quia & serua est, & femina,

Iouem illi mentis dimidium ademisse existimas.

St. Irrideor. ô stultitiam! at etiam primùm callidum;

≤line=755≥ Vafrum, cordatumque hominem te esse credidi.

Leo. Hem, quid dixti impudens? Tun’ stultitiam mihi

Obiectas? inuentam hodie vbi parem referam gratiam.

St. Mitte isthuc, atque ad rem redi. Eho, dic mihi,

[^123]Si omnes hunc coniectum in exitium inimici velint;

≤line=760≥ Quodnam obsecro nisi hoc illi consilium darent?

Leo. Quid ita sodes? cedo: non enim intelligo.

St. Non? Leo. Non ita, me dij ament. St. Atqui opus est nunc, cum
maximè, vt

Intelligas Leonida, dico, dico tibi,

Dolo malo haec excogitantur omnia.

≤line=765≥ [^124]Leo. Bona verba. St. Est vt aio. Leo. Quid audio? St.
Nunc itaque nisi

≤page=31≥

Huius consilium aspernetur, nisi sibi

Caueat Princeps: nos in luctum, se in maximum

Praecipitabit infortunium, tenes

Quid dicam? Leo. Nihil. St. Nihil? vah, tardus es,

≤line=770≥ [^125]Le. Fortasse, St. Equidem demiror, qui alia tam plane
scias:

Manifesto illum produnt. Leo. Quid isthuc Strato? satin’

Sanus? St. Vide quod incoeptent facinus. Artemonae

Tam ego scio hanc esse technam, quàm me viuere.

Le. Tu pol homo non es sobrius. Sed qui isthuc credam ita

≤line=775≥ Esse, eloquere: nam prorsus quid dicas, nihil intelligo.

[^126]St. Quin tu ausculta. In bello, quod cum Israelitidis nobis fuit

Non ita pridem, meministi, opinor, praeter caeteros

Quàm fortiter noster se Princeps gesserit,

[^127]Quot hostium millia trucidarit, quot viuos ceperit:

≤line=780≥ Praeterea quàm feliciter semper pugnauerit,

Boni imperatoris simul atque strenui

Militis officium vsque exequens: adeo vt ipsum quoque

[^128]Regem Achabum illius telo occubuisse multi crederent.

Atque haec quidem virtus vti illi laudi, & gloriae

≤line=785≥ Fuit apud nos, ita credendum est, ob hanc rem eum

Israelitis inuisum, atque odiosum esse omnibus.

Namque ita natura comparatum est, vt quem timueris,

Quicum de vita, ac fortunis contenderis,

[^129]Ex cuius insidijs euaseris, hunc semper oderis,

≤line=790≥ Hunc è medio sublatum exoptes maxime.

[^130]Nec id latet vxorem: quare subornasse

Phronesium arbitror, quae hoc illi consilium daret: cui

Si auscultaret, fore vt sanus reuerteretur propediem,

Ad hunc modum marito clam insidians suo

≤line=795≥ Id adeo ex hac re nunc mihi in mentem venit:

≤page=32≥

Quod omnes nos quidem scimus, quam non amet

Hunc, atque adeo eius mortem quo pacto optarit saepißime.

Intelligin’? Leo. Quid ni? St. Nunc ita dum licet,

Dumque tempus consulendi est, effice

≤line=800≥ [^131]Hoc precibus amabò, vt animum mutet, ac domi

Maneat. si te noui satis, impetrabis: nam scio

Ego quam intimum habeat te, ac sua consilia, vt tibi credat omnia.

Le. Viderem quid poßem, si experiendi vrgeret neceßitas:

Nunc nullam etiamnum causam aduerto satis magnam, cur hanc mihi

≤line=805≥ Operam sumendam putem. nam quod tu times, nihil

Est. olim haec illi apud hostes inuidiosa fuit

Felicitas: nunc cum reditum est in gratiam,

Culpent? imo jure belli id factum omnes existiment.

Neque huc vnquam tua inducet me oratio, vt

≤line=810≥ Eo animo hoc illi suasisse arbitrer Phronesium;

Imò ne vxorem quidem. atque ideo iniuriam

Te vtrique facere judico, qui tantum eas

Versare in pectore suspicaris scelus. St. Age,

Patrocinare illis vt lubet: ego vera an falsa dixerim,

≤line=815≥ Docebit exitus. at etiam vide Leonida,

Ne isthuc tibi post à me praedictum neges,

Cum frustra verba illi data esse intelliges.

[^132]Iam vt nihil horum accidat, cedo dum seriò

[^133]Sodes, an illum hoc morbo liberatum iri putas? tum quae

≤line=820≥ De vate isthoc commemorat, veráne esse credis omnia?

Leo. Quidni? St. Sit ita sane, experiendo sciet. mihi

Isthuc neque seritur, neque metitur: nisi quia

Quae ex vsu fore confido, libenter consulo.

Leo. Nempe omnis denique huc redit infelicitas, si eueniat, vt

≤page=33≥

≤line=825≥ Frustra, quod dij probibeant, sit profectus, caeterum

Si mundatur, quot, ac quantas commoditates vide.

Sed quidnam à nobis tam grauiter concrepuerunt fores?

## 17. ACTVS III. SCENA VI.

BROMIA; DORIO, LEONIDAS, STRATO.

Eiusdem rationis.

EHo, quò nunc te clam subducis, verbero?

Do. Quid tu, malum, me curas, quò abeam, aut quid agam, peßima?

≤line=830≥ Tua quod nihil refert, desiste percontarier.

Br. Hem, quid dixti nequam? huc ades inquam, ac sarcinam

Hanc defer in triclinium. tum mox redi,

[^134]Plura habeo quae jubeam. Do. Vix vacuus incedo,

Et tu cum onere ingredi me posse existimas? Br. Perij:

≤line=835≥ [^135]Vnde homo ebrius? Hem, huic mandes, si quid rectè
curatum velis.

Le. Quid isthuc est Strato, quòd ancillam Bromiam

Cum Dorione hîc ante ostium rixantem conspicor?

Idque adeo vero vultu. St. Nescio. Hem, mane,

Vt auscultemus quid rei fiet. Do. Tibi

≤line=840≥ Hoc praecipio vt totae niteant aedes: Habes

[^136]Quod agas, propera. intrò abi. atque audin’ vide vt sint curata
omnia.

Br. Ego istha rectè vt fiant videro: Tun’ mihi

Quid agam imperabis furcifer? quidnam hoc rei est?

Quidnam hic vult temulentus sibi? vix me contineo, quin

≤line=845≥ Tibi inuolem in capillum. At. At ego nisi taces,

Pugno tibi istud os obturabo impurißimum.

Br. Ain’ vero canis? siccine ais? St. O viraginem!

≤page=34≥

Le. Vtinam commitigari illi videam sandalio

Caput. Br. Monstrum, etiam vltro matum minitatum aduenit?

≤line=850≥ Do. Atque aedepol non minitabor, sed dabo, nisi

Linguam istam comprimas. Br. Huc, huc, si quid lubet.

Iam si me digito attigeris vno, oculi tibi

Effodientur illicò. Do. Noui ego muliebria.

Br. Nimis pol vile est vinum, siquidem ebrio

≤line=855≥ [^137]Impune facere quod lubet licet: sceleste, nae

Tu magno tuo malo mihi hodie venisti obuiam.

Do. Parce sodes Bromia, vt sit cras quod mecum litiges.

Br. Etiam derides? emoriar, si pol hero

[^138]Non omnia haec. Do. Nihil tuas moror minas.

≤line=860≥ Br. At mox aliud faxo vt dicas, vbi raptus

[^139]Sublimis poenas te dignas sufferes.

Do. Istud in diem est fortasse quod minare Bromia.

Br. Imò citiùs, quàm tu arbitrare nebulo.

Do. Si hero virgae sunt ruri, & mihi tergum domi est.

≤line=865≥ Non tu, sed ipse supplicium luam si quid deliquerim.

[^140]Vale. Br. Quo nunc is? Do. Huc illuc, sursum deorsum quo lubet.

Br. I sane. nae tu plorabis, vbi crapulam

Hanc edormiueris. quid ebrietas faciat vide.

Le. Appellemus. Br. Quis hic loquitur? hem mi Leonida.

≤line=870≥ Per te aduenis. eho, tu quoque hîc eras Strato?

Opportunè admodum: nam vos quaesitum herus

Huc me misit foras. Le. Quid rei est? Br. Nescio,

Nisi quod illum procul hinc in Samariam

[^141]Cogitare audio. St. Hem. Le. Eamus. St. Mane. hoc mihi

≤line=875≥ Prius expedi Bromia, quid hoc negotij

Erat, quod cum Dorione turgabas modo?

[^142]Br. Quid ita sodes, audistin’? Le. Omnia. Br. Quid ais Leonida?

≤page=35≥

Audistin’ obsecro? Hem scelera, illum iam abripi

Hinc in cruciatum oportet. Le. Id quidem fiet breui:

≤line=880≥ Nam nequiorem ego seruum in vita vidi neminem.

Sed properemus, tu Bromia, vt diei tempus est,

Vide sis ne quò hinc abeas longius. Br. Vsque domi adero.

## 18. ACTVS IV. SCENA I.

BROMIA, PHRONESIVM, DORIO.

Eiusdem generis.

ITáne herum Naamanem in Samariam

[^143]Profectum esse ais Phronesium? Ph. Sic est.

≤line=885≥ [^144]Br. Bene mecastor factum, gaudeo. faxint superi

Vt isthac res tibi, illique ex animi cedat sententia.

Ph. Ita spero. Br. At hoc demiror, qui tam facile potueris

Id persuadere illi. Ph. Non tam facile quidem,

Quàm tu me isthuc obtinuisse arbitrare Bromia:

≤line=890≥ Nihil agebam diu: verùm non destiti instare,

[^145]Suadere, orare, vsque adeo donec perpuli.

Br. Phronesium, quid te futurum est felicius,

Si quidem ille nobis sanus redierit domum?

Nihil, mihi crede, optabis, quod non optatum feres:

≤line=895≥ Ph. Abundè multa eius mihi praestitit benignitas:

Quare ingrata, atque adeo impudens jure optimo

Habenda sim, si quicquam etiam ab illo expectem amplius.

Br. Probam esse te tua indicio est oratio,

Quae cuiusque vt vita est declarat maxime

≤line=900≥ Sed quinam à nobis egreditur foras? Hem, Dorio est.

Ph. Is est profecto. Br. Iam edormisse opinor crapulam.

Virum bonum eccum incedere: vide vt otiosus siet.

Ph. Tum qua eius confidentia est! ego ad forum

≤page=36≥

[^146]Hinc quò dixi concedo; tu illum, vti dignus est, vlciscere

≤line=905≥ Furciferum. Do. Ad satietatem iam stertisti Dorio

Age expergiscere, somnumque oculis excute:

Nam clarus iamdudum illuxit dies. Br. viden’ ocium &

Cibus quid faciat alienus? contemplare obsecro,

Si non cùm aspicias homo videtur ignauißimus.

≤line=910≥ Vah, vt sibi neruos distendit mastigia?

Credo vt sit, è lecto nunc demum prorepit cuculus.

Do. Sed haec quidnam sibi vult oscitatio?

Quid ructus insolens? an hesterni conuiuij

Saburra praegrauatus stomachus nauseat?

≤line=915≥ [^147]Br. O hominem perditum! Do. Satis hercle me curaueram

Molliter, lauteque munus administraram meum.

Br. Scio nebulo: in absumendis herilibus bonis

Sedulam nauas operam, virumque strenuum

Te praebes. Do. Tum villum istud quam sapiebat mihi

≤line=920≥ Non vinum per Iouem, at nectar videbatur merum.

Br. Nae ego te pro istis factis exercebo probè.

Do. Quis hic loquitur? hem, Bromia est, perij miser.

Crucem non aeque atque hanc exhorresco veneficam.

Br. Vnde hic emergit verbero? Do. Eho Bromia.

≤line=925≥ [^148]Br. Bone vir, salue. Do. Salue mea Bromia. Br. Herilis
columen familiae.

[^149]Do. Eia, vt semper tibi est grata dicacitas? Br. Adulator

Istud mihi expedi, vbi delituisti hactenus?

Aut cur heri nemo te vsquam toto vidit die?

Vah, quid taces? Do. Interij, lingua haeret metu.

≤line=930≥ Br. Iamne hesternam edormisti crapulam. Do. actum est. Br.
Non mihi

Respondes furcifer? Do. Vnam hanc noxiam remitte Bromia.

≤page=37≥

[^150]Si aliam posthac vnquam admisero vllam, occidito.

Br. Etiam nunc te ignorari credis impurißime?

Meque istis dictis falli posse cogitas?

≤line=935≥ Satis diu verba dedisti nobis, satis

Tua impunita sunt relicta crimina.

Age, iam faxo dignum tuis sceleribus supplicium luas.

[^151]Do. Posthac incolumem sat scio, fore me, nunc si deuitem hoc
malum.

Br. Quid tecum mußitas nequam? Do. Nihil. Br. Nihil, hem?

≤line=940≥ [^152]Atqui audiebam quidem. Do. Aliâs frugi futurum me

Dico, nunc hoc vnum delictum ignoscas mihi.

Br. Nihil audio. Do. Da veniam sodes, facilitate nihil

Homini melius, nihil laudabilius clementia.

Br. Surdo canis. Do. Sine te hoc vnum exorem: tuis

≤line=945≥ Factis dignum feceris, vt amici inter nos simus. Br. Egon’

Tuam expetam amicitiam, aut te visum, aut auditum velim?

[^153]Actum est; siquidem tu nos impunè toties ludificabere scelus.

Do. Ausculta paucis quaeso Bromia. Br. Non est aedepol

Ocium mihi auscultandi, nec tibi credo

≤line=950≥ Quicquam, apage. Do. Perij quid causa est, quin aut hinc in
crucem,

Aut in pistrinum iam iam obtorto collo pertrahar?

Nullus relictus est precibus locus. Vtinam

Mihi hic esset aliquid, quo nunc me praecipitem darem. ita timeo,

Quoties qua in me futura sunt exempla reminiscor miser.

≤page=38≥

## 19. ACTVS IV. SCENA II.

NAAMAN, LEONIDAS. STRATO.

Trochaici, catalectici, senarij, & septenarij, admistis aliquot
octonarijs.

≤line=955≥ VT nihil tam facilè reperias Leonida,

Quin difficile fiat, si inuitus facias? vel hoc

Iter, haudquaquam sane inamoenum, ac laboriosum, vti

Conspicis, me ad languorem dedit. Nec quidquam nunc magis

Metuo, quàm ne frustra huc venerim miser:

≤line=960≥ Oleumque & opera, quod aiunt, pereant mihi.

[^154]Le. Bono animo esto princeps ornatißime.

Nisi plane me fallit diuinatio,

Res ex animi euentura est sententia.

Itaque hoc quicquid est laboris, magnarum fore

≤line=965≥ Credo remedium aegritudinum. Na. Itáne existimas?

Le. Ita profecto: nam animus nescio quid mihi

Praesagit boni. Na. Ecquis me felicior,

Atque adeo beatior futurus est Leonida,

Siquidem vates iste Israelitides

≤line=970≥ Me hisce cruciatibus, aerumnisque eximat,

Atque morbo tandem medeatur meo?

Le. Ita quidem fiet: nam spero adiuturos Deos.

At vide sodes, vti recta rem aggrediaris via.

Na. Qui? cedo. Le. Dicam, neque pecuniae, neque

≤line=975≥ Sumptibus vt parcas: sed quò quenquam ex vsu tibi

Maximè futurum arbitrare, hoc eum

Muneribus fac adoriare maximè.

Ita paßim apud omnes fauorem, & gratiam

Facile inuenies, & amicos tibi parabis plurimos.

≤page=39≥

≤line=980≥ Na. Isthuc jamdudum in animum induxi meum.

Atque ideo decem argenti talenta sexque millia

Aureorum, ad haec vestes mecum attuli

[^155]Pretiosißimas. Crede hoc, inquam, mihi,

Neque rem familiarem, neque pecuniam moror

≤line=985≥ Leonida, modò sanitatem recuperem mihi.

Id si dando, ac largiendo me obtenturum existimas,

Age, libenter perdam, & profundam omnia.

Nihil est quod malim, quàm hac mihi ad istum vt pereant modum:

Nam quod ita perit, haud pol interit. Le. Sapis,

≤line=990≥ Qui isthuc persuades tibi. Na. Ad vrbem eccum peruenimus.

Quàm vellem aliquem nunc venire nobis obuiam,

Qui vatem istum Elisaeum, vbi sit commonstret mihi.

Le. Nihil isthoc monstratore erit opus, quin in palatium

[^156]Rectà nos conferamus: ac primo quidem omnium

≤line=995≥ Regem conueniamus ipsum, illique quas habes

A nostro rege exhibeamus litteras.

Atque hinc haud procul iam nos abesse existimo.

Nam isthic, si satis memini, ad dexteram est in platea hac vltima.

Vbi procerae istae quercus latè patentibus

≤line=1000≥ Ramis, turrium aequant altitudinem.

Na. Si isthuc in animum induxisti esse vtile. \[\> iuduxisti\]

Atque ea via rem aggredi oportere nos putas,

Agedum, parebo, lubensque consilio obsequar tuo.

Tu Strato interea cum caeteris in hoc

≤line=1005≥ Nos operire diuersorio. Atque audin’?

[^157]Caenam apparari cura in vesperum. St. Fiet

≤page=40≥

## 20. ACTVS IV. SCENA III.

STRATO, SVRVS.

Senarii admistis aliquot septenariis.

VOs istas intro auferte sarcinas, iumentaque in

Stabulum deducite: ego tantisper dum Syrus

[^158]Accedit, opperiar foris.

≤line=1010≥ Sed nusquam etiam nunc illum video. non herculè

Oportuit relictum: portat quid rerum, & viam

Ignorat. factum à nobis stultè est. Hem Storax,

Abidum illi obuiam, onusque adiuta. at eccum eum

Non ita procul adrepentem conspicor. Hem. mane.

≤line=1015≥ Defessum se queretur sat scio. Sy. Perij,

Vix suffero anhelitum, adeo devia simul atque onere

Hoc tanto gestando sum defatigatus miser.

Sed ad vrbem tandem peruentum esse gaudeo.

Hic respirandi, opinor, concedetur copia.

≤line=1020≥ Atque id ni fiat, actum est: nam me spiritus

Iam deseret scio, genua concident,

Si longius hodie progrediendum fiet.

Sed vbinam nunc eos inueniam cogito?

Idque adeo demiror, relictum hic esse neminem,

≤line=1025≥ Qui quà sit eundum commonstret mihi. St. Alloquar,

Syre, hem, tibi dico Syre. Sy. Quis homo est qui me? Eho Strato,

[^159]Cedodum sodes, nunquamne quiescendi facultas

Dabitur mihi? St. Qui dum quaeso? Sy. Rogas equidem

Pedibus vix consisto prae laßitudine.

≤line=1030≥ Ad haec stomachus inedia latrat, pruriunt

Dentes, tum fauces ingens discruciat sitis. St. Hui, tam cito

A prandio? Sy. Quod tu mihi prandium narras Strato?

≤page=41≥

[^160]Equidem praeter panis frustum, exiguumque vini

Cyathum nihil toto hoc gustaui die: cum interim

≤line=1035≥ A solis exortu onus hoc vsque gestandum fuerit

Mihi. St. Miseret me tui. Sy. Derides tu quidem

Me vti soles: verum si hic sis aliter sentias. St. Itáne

Existimas? Sy. Ita profecto. St. Credo hercule.

Nam isthuc malim, quam experiri. Sy, Haud pol stultè sapis:

≤line=1040≥ Sed vbinam est herus? St. In aulam cum Leonida

[^161]Regem conuentum abijt, mihique praecepit,

Vt coenam hic apparari jubeam in vesperum.

Sy. O factum bene! St. Eamus iam nunc intro. Sy. Nihil

Est quod malim omnium: nam iamdudum animus est

≤line=1045≥ In patinis. St. Frugi es. Sy. Hilarem hunc sumamus diem.

## 21. ACTVS IV SCENA IV.

NAAMAN, LEONIDAS.

Eiusdem generis.

PErij, quid nunc? quò fugiam, aut quò me recipiam miser?

Nullus sum, totus occidi: nam in eam mihi

Iam res rediit locum, vt si omnes omnia sua

Consilia conferant, atque huic subito malo

≤line=1050≥ Salutem quaerant, auxilij nihil adferant.

O caelum! ô terra, ô facinus indignißimum!

[^162]Ita sum perturbatus, vt animum ad cogitandum

Instituere nequeam. ad haec pedibus vix consisto prae

Formidine. ah, quid ego egi? in quod me conieci malum?

≤line=1055≥ Nullo me remedio ex hac turba exoluere potero,

Quin si maneam, in metu, sin aufugiam, in probro siem.

[^163]Quid ego nunc primum querar, aut quem insimulem maxime?

≤page=42≥

Phronesiúmne, quae hoc mihi consilium dedit?

An vxorem, quae me suis circumuenit dolis?

≤line=1060≥ [^164]An credulitatem, ac facilitatem incusem meam?

Qui stultis animum induxi credere mulierculis?

Id adeo confiteor jure obtigisse mihi:

Quandoquidem tam tardus, iners, nulliusque consilij

[^165]Sum; ancillae fortunas meas me commisisse futili?

≤line=1065≥ Vt te dij. deaeque omnes cum isthac fallacia,

[^166]Cumque isthoc inuento, atque incepto vxor perdant, huiusmodi

Res semper comminisceris, vbi me excarnifices. vah, data

Hercule mihi verba sunt, merito ipse nunc succenseo

Mihi. quod res dedere, vbi possem persentiscero,

≤line=1070≥ [^167]Ni essem lapis? Deos mihi iratos scio, qui
auscultauerim:

Tum autem qui illas non flocci fecerim. Pro Iupiter!

Adeon’ eis videor idoneus, quem ad istum irrideant

Modum? ô scelus animaduertendum! ô facinus audacißimum!

Nunc ego & illas scelestas, & me miserum esse sentio.

≤line=1075≥ Eheu, quàm timeo quorsum haec res euasura sit

Mihi! Le. Reuiso quàm mox à rege huc se recipiat

Princeps. at eccum video. perij, vultus non placet.

Quid acciderit miror. Na. Nae ego huc veni auspicio malo.

Sed quonam meus hinc absceßit Leonidas?

≤line=1080≥ Cui hîc vtî me operiretur praecepi ante ostium:

Credo resciuisse rem, atque hinc aufugisse clanculum.

Le. Me quaerit: alloquar: hem, praesto sum here. Na. Ah Leonida.

Le. Hei mihi, quid ita tremis, aut quid exanimatus es obsecro?

Nihilne respondes? Na. Quid ego tibi respondeam

≤line=1085≥ Infelix, qui quid agam, aut vbi siem nescio?

Ita timore animus obstupuit mihi. Le. Quid istud est

≤page=43≥

Mali? ah, taces? Na. Quid taceam: equidem perij miser.

Le. Bona verba! isthuc auertant superi. Na. Mea quidem hercule

In dubio vita est Leonida. Le. Quid ita? cedo.

≤line=1090≥ Na. Nam quod de lepra excutienda speraueram, id

Nihil est: triumpho, viuus ex his si euasero regionibus.

[^168]Le. Mitte ambages omnes, & quicquid id est, paucis

Eloquere obsecro. Na. Age, narrabo. sed vt poßim

Vereor: adeo lingua mihi obtorpuit metu.

≤line=1095≥ Le. Propera. Na. Modo dum abs te abeo, recta ad regem accedo
via.

[^169]Ac primum quidem aduentum mihi gratulatur,

Salutat, satis appellans familiariter

Gaudebam. mox lectis, à rege nostro quas

[^170]Illi adferebam, litteris, ibi homo subito

≤line=1110≥ Furore, iraque correptus, vestes lacerat suas:

[^171]Toruisque me intuens oculis, quid, inquit, an Deum me esse.

Arbitratur, qui occidendae, ac seruandae vitae potestatem

Habeam: vt hic hominem à lepra sanandum mandet mihi?

O indignum facinus! animaduertite obsecro

≤line=1115≥ Vt contra me calumniandi occasionem quaerat. Le. Hem.

Na. Quid hic; censen’ me vllum verbum potuisse proloqui?

Obmutui, animusque haud secus ac saxum diriguit mihi.

Le. Non iniuria. Na. Tandem formidine simul ac

Pudore exanimatus, corripio me inde lacrymans,

≤line=1120≥ [^172]Incredibili re, atque atroci percitus.

Le. O miseria! verum istud verbum est, vulgo quod frequens

Dici consueuit: nimio celerius euenire quod

Graue, ac molestum est, quàm quod cupide petas.

Na. Eheu me miserum, quanta de spe decidi!

≤line=1125≥ [^173]Nequeo satis conijcere, neque decernere,

Nisi me credo huic natum rei, ferendis calamitatibus.

≤page=44≥

Le. Ah, vt tuam vicem doleo miser! Na. Quin in pedes

Quantum possumus hinc nos conijcimus! decepti sumus

Leonida, vxor nos suis circumuenit fallacijs.

≤line=1130≥ Le. Interij infelix, incertum est, quid consulam, quia

Praeter spem, atque incredibile hoc nobis obtigit.

[^174]Na. Quid, nisi vt hinc nos amoliamur protinus? Sed quem

Ex aula huc ad nos aduentare conspicor?

Hem, fugiamus, nobisque prospiciamus in

≤line=1135≥ Tempore. Le. Mane. Na. Melius est fugiamus Leonida.

Le. Quid vnus faciet nobis? ah, mane obsecro.

Na. Vae misero mihi, nescio quod magnum hoc nuncio expecto malum.

## 22. ACTVS IV. SCENA V.

MELCHIAS, NAAMAN, LEONIDAS.

Senarii & septenarii.

NVnquam herclè regem aeque vidi perturbatum ac modo:

Insanum dixisses hominem, furoreque percitum.

≤line=1140≥ Quare Syrum istum principem sapienter admodum

Fecisse existimo, qui eius iracundiae

[^175]Conceßit tacitus. quod ni esset factum, profectò nescio

In quem tandem res euasisset exitum.

Na. Actum est, nisi quid dij mihi auxilij adferant.

≤line=1145≥ [^176]Me. Nunc vtcumque illum placauit ab Elisaeo missus
nuncius.

[^177]Le. Audin’ tu hic quid dicat? Na. Oh, isthoc verbo mihi

Animus redijt, & cura è pectore exceßit

Leonida. Le. Adoriamur. Na. Adolescens. Me. Quem hic audio

Loqui? ipsus est quem quaero. vt etiam nunc timet

≤line=1150≥ Miser? Na. Men’ quaeris. Mel. Te ipsum. Na. Cedo dum sodes,
quo in loco

≤page=45≥

[^178]Sunt res, ac fortunae meae? Me. Bono animo esto mi homo,

Omnem tibi salutem esse nuncio: quare

[^179]Tristitiam istam, qua te excruciat animo fac eijcias tuo.

Na. Oro te quisquis es adolescens, quamprimum hos me libera

≤line=1155≥ Miserum metu. Me. Hem, libero, & vti quietus sis impero

[^180]Na. Dij tibi omnes omnia optata adferant. Me. Satin’

Est si te delibutum reddam gaudio?

Na. Ne expectare quidem ausim tantum, sed tu pollicitationes

Hinc aufer, & rem paucis, si potes, expedi.

≤line=1160≥ Me. Paucißimis. regem tibi placatum nuncio.

Na. O factum bene! beasti. sed quî credam id ita esse, dic

Mihi amabo. Me. Cùm iram eius metuens, te clanculum

[^181]Subduxisses modo: illeque in absentem stomachari pergeret:

Interuenit de improuiso ab Elisaeo missus seruulus.

≤line=1165≥ Na. Hem. Me. Hic ad regem admissus: per me, inquit, hoc tibi

[^182]Nunciat Elisaeus, ô rex, causam non fuisse vllam

Cur aut Syro isti succenseres hospiti, aut

Vestes cur lacerares tuas. mittas eum

[^183]Potiùs ad se: vti vates istos, quos procul

≤line=1170≥ Hinc quaesitum venit, Israelitis neutiquam

[^184]Deesse intelligat. Le. Quam ego nouam rem audio! N. Cedo

Sodes adolescens, quid ad has respondit rex? Mel. Quid rogas? planè

Obmutuit primum: dein conuersus ad me, Heus, inquit Melchia

Abidum properè, Syrumque istum reuocato principem, atque ea

≤line=1175≥ Qua nunciari jubet Elisaeus, illi narrato omnia.

Na. O Iupiter! serua obsecro haec nobis bona.

≤page=46≥

Me. Ego continuo ad te properans exilio foras.

Na. Dic seriò amabô, bonáne fide isthaec commemoras mihi?

Me. Quid? an mentiri me arbitraris hospes? hem

≤line=1180≥ Tu, quantula haec mea paupertas est, hoc tamen

Vnum curaui semper, vt mihi esset fides.

[^185]Na. Benigne dicis. tibi vicißim benefaxim lubens,

Atque adeo nunc tempus est. ehodum, accipe.

Me. Apage sis, egon’ ob eam rem quicquam abs te? nunquam faciam.

≤line=1185≥ Na. Ne tergiuersare: accipe. Me. Habeo gratiam.

Sequere me. Ego ad Elisaeum recta te deducam via.

## 23. ACTVS V. SCENA I.

NAAMAN, LEONIDAS. STORAX.

Septenarij, & octonarij iambici, adiectis aliquot senarijs.

Dij immortales, quam subitò in tristitiam hoc mihi

Mutatum est gaudium! ah, frustra gauisus sum miser!

Putaram enim ipsum ad me exiturum vatem, atque ibi Dei

≤line=1190≥ Sui nomen coram inuocaturum, manuque corpori

Admota, morbo medicaturum meo.

[^186]Nunc vbi me ante suas aedes stare intelligit,

Non ipse quidem dignatur egredi, verùm per seruulum

Mihi nunciari iubet, vti corpus septies

≤line=1195≥ In Iordane abluam: ita fore, vt sanus redeam domum.

Ridiculum, mihi quidem hercule non fit verisimile. Nae

Ille haud lepra teneri me, sed à rabido cane

≤page=47≥

[^187]Morsum existimat, vt ab aqua remedium petendum sit mihi.

Quasi vero Abana, & Pharphar fluuij Damasceni

≤line=1200≥ Non omnibus antecellant Israelitarum aquis. Nunc hic

[^188]Iordanis, si dijs placet, morbo medebitur meo.

Fabulae. tenacius inhaeret malum

Quàm vt ad istum poßit elui modum.

Quapropter abeamus Leonida: nam quocunque venio,

≤line=1205≥ Aut odio, aut risui haberi me hic intelligo,

Le. Eia, ne tam offirmatè quaeso agas here:

Quin experire. Omnia prius periclitari,

Quàm animum despondere, virum sapientem decet.

Na. Quid ais? Egon’ sola corporis ablutione me

≤line=1210≥ Mundatum iri credam? idné es auctor mihi? Le. Ego te

[^189]Princeps hoc mihi credere vehementer velim,

Me hac in re quicquid facio, aut dico, id maximè

Facere causa tua: atque ideo aequum esse arbitror.

[^190]Vti consilium nostrum boni

≤line=1215≥ Consulas, ex animo cum proficiscatur bono.

Na. Ita facio Leonida. Sto. Here, vin’ tu homini stulto mihi

Auscultare? Na. Volo, ac lubenter hercule,

Modo in rem nostram quod futurum est adferas.

St. Dicam sane quod sentio; tu dijudica.

≤line=1220≥ Noui tamen dicam nihil: nam Leonidam

Et sedulò dixisse, & recte consuluisse existimo.

Ita eius consilium probo, Cogita modo, facile est

Quod imperat vates, nullius aut impendij,

[^191]Aut molestiae. Quid si rem iniunxisset laboriosam,

≤line=1225≥ Factuque difficillimam, nonne obsequendum esset tibi?

[^192]Datur modo, experire dum licet: cum nescias

Eius sit potestas posthac, an nunquam tibi.

≤page=48≥

Na. Quid, vati igitur parendum arbitramini?

Le. Maxime! Na. Dic seriò, bona fide

≤line=1230≥ Leonida. Le. Quin seriò loquor, & fide optima.

Na. Agedum, faciam. Le. Hem, laudo. Na. Videte quò inducatis obsecro.

St. Bene ominare, sperò adiuturos Deos.

Na. Nunc igitur ad Iordanum recta proficiscor via.

Hem, sequere me Leonida; tu interea dum absumus

≤line=1235≥ Storax, equos, mulosque hinc in stabulum reducito:

[^193]Et quod opus erit, fac vt benigne praebeas: ne, dum

Tu satur es, illi ringantur inedia. St. Curabuntur probè.

## 24. ACTVS V. SCENA II.

STRATO.

Senarij & septenarij, iambici.

IAmne abijt ille? dicere hîc quiduis licet?

Enimuero aut malè mens hariolatur mihi,

≤line=1240≥ Aut princeps vxoris decipietur dolis.

Ob id adeò profectionem hanc saepius

Dissuasi: tum instigantibus ad iter restiti:

Semper domi vti se contineret consulens.

Itaque multos ob hanc rem habui infensos mihi.

≤line=1245≥ Minitabatur hera, malè precabatur. Phronesium:

[^194]Suspicionem Leonidas incusabat meam. Soli

Hero verisimile videbar dicere:

[^195]Et propterea primùm multum diuque tergiuersari,

Proficisci nolle, succensere Phronesio:

≤line=1250≥ Donec coniunx inuitum exturbaret foras.

Odiosum sanè mulierum genus, graue,

Imperiosum, molestum, pertinax: quibus

Si quando repugnas, irritas magis. Interea tamen

≤page=49≥

[^196]Neque quid imperent, neque quid fieri velint

≤line=1255≥ Aut perpendunt, aut cogitant: nisi quod placet,

[^197]Quodque animo collubitum est suo. Hinc adeo perpetua lis,

Aßiduumque jurgium exoritur domi!

Dum illae viros aspernantes, illisque non secus

Ac seruis vtentes, affectibus indulgent suis.

≤line=1260≥ Quicquid imperant, parendum est protinus.

[^198]Nec responsandum, sed omnis mußitanda iniuria est.

Tum autem nisi integros dies te contineas domi,

[^199]Si vel semel foras properas, aut si cesses vspiam,

Continuò te aut amare, aut te te amari cogitant,

≤line=1265≥ Aut portare, aut animo obsequi: tibi benè

[^200]Esse soli, cum sibi sit male. Quapropter admodum

Me felicem, ac fortunatum esse judico,

Qui mulebribus non obtundor quaerimonijs:

[^201]Nam vxorem habui nunquam: neque facile eo me quis

≤line=1270≥ [^202]Perducet, vt collum capistro irretiendum praebeam.

At nescio quos aduentare huc conspicio procul.

Ibo intro, ibique illos opperiar dum redeant.

## 25. ACTVS V. SCENA III.

NAAMAN, LEONIDAS.

Eiusdem rationis.

O Populares, ecquis me viuit fortunatior?

Venustatisque adeo, voluptatisque plenior?

≤line=1275≥ Nemo herculè quisquam. Hem, contemplare me Leonida:

Quis videor? non equidem ille, opinor, qui fui hactenus.

Scabiosus, aeger, vlcerosus, foetidus.

Verùm cute nitida, membris valentibus,

[^203]Sanus, integer, totoque mundus corpore.

≤line=1280≥ Le. Prô Iupiter! quodnam hoc est prodigium? adeon’

≤page=50≥

[^204]Hominem esse mutatum, vt non cognoscas eundem esset

Oh! quanto nunc mihi formosior videre, quàm

Dudum! Na. Prae gaudio neque vbi sum, neque

Quid ago, neque quid loquor scio. Eho dic obsecro,

≤line=1285≥ Cui audisti euenisse vnquam quicquam felicius?

[^205]Aut quis me hoc statu non beatum praedicet? valeant graues

Curae, cedat moeror, facessant aegritudines.

Iam nulla vnquam posthac interuenire poterit res

Quae hanc ex animo voluptatem eximat: tantum

≤line=1290≥ [^206]Gaudium, tantaque laetitia ex improuiso oborta est

[^207]Mihi. Ehodum sodes, intuere me nunc denuo

[^208]Leonida quin membra perlustrato singula,

Manus, faciem, caput, ceruicem, pectus, brachia. Le. Quid ego

Te intuear, aut quid contempler princeps honoratißime?

≤line=1295≥ Totus nitescis vndique non infantuli magis

Mundum est corpusculum. Na. Oh, beasti me tuo

[^209]Consilio mi Leonida. tu harum voluptatum

Inceptor, perfectorque existis omnium:

Cui si, vti coeperam, perrexissem aduersarier,

≤line=1300≥ Haec nunquam euenissent mihi. Quare hercle

Posthac tibi quod potero, & quae voles faciam omnia.

Nam meritus es de me, quantum queam tibi vt

Libenter commodem. Le. O nouum, & inauditum gaudium!

Na. Quid ego nunc commemorem primùm, aut quem laudem maxime?

≤line=1305≥ Illámne, quae prima hoc mihi consilium dedit

Vt facerem? an vxorem? an te mi Leonida? qui vti

Lauarer, auctor eras mihi an Elisaeum potius?

Cuius ope nunc viuo, & seruatus sum planißime. Ex

Aequo certè vobis sum obstrictus omnibus.

≤page=51≥

≤line=1310≥ [^210]Le. O faustum, ac felicem hunc diem! Na. At nimis hic
resistimus diu;

Ad vatem redeamus. sed quid; quod te rogem?

Le. Quid? N. Quidnam ego illi donabo? aut quo munere

Tantam erga me compensabo munificentiam?

Le. Nescio mehercule. Na. Neque ego quidem scio: nam nihil

≤line=1315≥ Vsquam tam pretiosum reperero, quo satis

[^211]Illi pro merito referam gratiam. At eccum

Stratonem exire conspicio. Le. Accedamus. hic semper

Rem euenturam credidit infeliciter.

Ac proinde demiror quid dicturus sit, vbi

≤line=1320≥ Te sanum, membrisque omnibus valentem viderit.

## 26. ACTVS V. SCENA IV.

STRATO, NAAMAN, LEONIDAS.

Eiusdem generis.

QVod saepe dixi antehac, idem nunc dico denuo

Dolo malo haec ego arbitror fieri omnia.

Idque adeo demiror tam obesis naribus

Esse, vt nihil etiamnunc subodorentur caudices.

≤line=1325≥ Nunc ad Iordanem quid eos remoretur visam. nimis

[^212]Hercule cessant diu. sed commode huc illos

Accedere video. iam se, credo, illusos sentiunt.

At at, quid hoc? laeti sunt: quid sit nescio.

[^213]Na. Eho, nemo gestientem Naamanem videt?

≤line=1330≥ Nemo gratulatùm aduenit? St. O Iupiter!

Quidnam hoc sibi vult insolitum gaudium? quid alacritas

Noua? mirum ni illi res ex animi cesserit

Sententia. Le. Hem, quid nunc ais Strato? St. Quid ita

Sodes Leonida? Le. I nunc, meumque consilium

≤page=52≥

≤line=1335≥ Aspernare vt lubet incusa Phonesium,

Herum vxoris technis circumuentum iri clamita.

St. Quid factum est obsecro? nam nihil rerum omnium est

Quod malim, quàm me id falsò suspicatum esse hactenus

[^214]Le. Desiste isthuc percontari, hunc tantum aspicè.

≤line=1340≥ St. Hem. Na. Contemplare me sodes Strato, nosti

Qui fuerim, nunc quis sim vide, quae puritas,

Color, nitor, quae sit habitudo corporis.

St. O prodigium! quod euenire praedicant

Serpentibus, id ego nunc tibi accidisse conspicor:

≤line=1345≥ Vt veteri pelle abiecta, homo prorepseris

[^215]Nouus. Na. Plane nouus Strato: remiserunt

Se cruciatus, abijt dolor, membris suus redijt

Vigore atque adeo intus prorsus me immutatum sentio.

St. Monstri simile. sed quo pacto isthuc accidit

≤line=1350≥ Tibi? nullisne es vsus pharmacis? Na. Nullis

Omninò: tantum me in Iordane immersi septies,

Quemadmodum ab Elisaeo praeceptum erat mihi.

St. Quid audio? Na. Ita se res habet. St. Incredibilia

Sunt quae narras. Le. Atqui verißima. St. Nihil, ita

≤line=1355≥ Me dij adiuuent, vnquam in vita audiui admirabilius.

N. Credo, sed scin’ quid ego nunc te facere velim Strato?

St. Quid here? Na. Vt in Syriam quam poteris ocyßimè

Recta reuertaris via: & vxori rem, vti

Gesta est, praenuncies, omnemque nostram familiam

≤line=1360≥ Delibutam reddas gaudio. St. Neque hic,

Neque alibi vsquam in me erit mora. Na. Age, propera: nos te

Sequemur propediem. Nunc quò constitueramus ad

Elisaeum pergamus Leonida. Le. I prae, sequor.

≤page=53≥

## 27. ACTVS V. SCENA V.

STRATO.

Eiusdem generis.

Nihil mihi iniunctum est vnquam, quod aeque fecerim

≤line=1365≥ Lubens. O me felicem, cui id datum est negotij!

Nae ego laetum apportabo nuncium. Agedum

Strato, itineri temet quam primum accingito:

Omnem torporem, omnem è corpore excute laßitudinem:

[^216]Nulli te impediant montes, nulla remorentur

≤line=1370≥ Flumina, nulli obsistant torrentes, nullum denique retardet

Mare: viarum omnes aspernare crepidines.

Tum ventum, imbrem, aestum, frigus perfer fortiter.

Nam quemcunque hac in re laborem ceperis,

Eum tibi abunde pensatum iri existima. At satis

≤line=1375≥ Hic cessatum est. Nunc me in pedes quantum queo.

## 28. ACTVS V. SCENA VI.

NAAMAN, ELISAEVS. LEONIDAS.

Senarij & septenarij, iambici, admistis aliquot Octonariis.

EST vt dicis, peccasse me confiteor, &

[^217]Culpam commeritum scio. Nunc itaque te obtestor

Vates sanctißime, vt quanto tu vir melior

Es quam ego, tanto ad opitulandum sis procliuior:

≤line=1380≥ [^218]Quo tua pietas incredulitati meae apud Deum

Auxilio siet: sed quonam ego munere

Hanc tantam erga me compensabo munificentiam?

Quibus praeconijs, quibus te laudibus efferam? Oh!

Satis certò scio, nunquam tam magnifice quicquam tibi

≤page=54≥

≤line=1385≥ Aut faciam, aut dicam, quin virtus plus mereatur tua.

Age quodcunque à me optaris, optatum feres:

Nam meritus es de me, vt nihil tibi negandum putem.

El. Tace sodes, ò bone: ego in hac re nihil reperio, cur

[^219]Me aut laude, aut praemio dignum arbitrer: cùm quod

≤line=1390≥ Tibi nunc accidisse gaudes, haudquaquam mihi,

Sed diuino sit adscribendum Numini.

Nihil enim hic est, quod humana sibi arroget industria.

[^220]Ac proinde quod soli Deo acceptum referri conuenit,

Hinc ego si aut honorem, aut gratiam mihi

≤line=1395≥ Quaeram, non arroganter modo, sed & impie

Me facere existimem. Na. Scio diuine vir, scio

[^221]Et confiteor in vniuerso terrarum orbe nullum vsquam

Nisi hic apud Israelitas esse Deum: quem quoad vixero

Veneraturum me promitto tibi: hoc vnum modo

≤line=1400≥ [^222]Te oro, atque obtestor, vti à me accipias munusculum.

Non quò parem tuis erga me meritis referam gratiam:

Quod neque possum, neque affecto quidem: sed vt meae in Deum,

Et in te gratitudinis,

Hîc qualecunque relinquam μνημόσυνον. El. Nihil

≤line=1405≥ Omnino mihi dari peto mi hospes. Dei

Benignitate abundè diues sum: vtpote

Qui paruo contentus, tenui victu, cultuque simplici

Delector maximè atque ob id neque argentum, neque

Aurum, neque gemmas, neque vestes pretiosas, denique

≤line=1410≥ Nihil eorum quae vulgus miratur mortalium,

[^223]Magni aestimo: quorum copiam viro bono non tam

[^224]Expetendam semper arbitratus sum, quàm in carendo

Patientia. Na. Egon’ pro tanto erga me beneficio nihil

Tibi rependam? ah, nimiùm me ingratum putas.

≤line=1415≥ Nunquam faciam: ne qui mihi maledictum velint
\[\<meledictum\]

≤page=55≥

Non id tuae ciuilitati, sed meae

Ingratitudini imputandum censeant.

El. Omnem operam ludis hospes. Na. Age quicquid poposceris,

Dabitur. El. Apage. Na. Quin sine re exorem. El. Non sinam inquam: nam
Deum

≤line=1420≥ Iuro immortalem, cui ego inseruio, me nihil

[^225]Abs te accepturum quidquam. Na. Si ita decretum est tibi,

Desisto instare importunius. Nunc porro te oro vt hinc

Mihi terra duorum mulorum onus asportare liceat:

Nam posthac nisi vestro Deo, nulli aut sacrificare,

≤line=1425≥ Aut adolere mihi stat sententia. El. Hem laudo.

Asportato quantum lubet. Na. Habeo gratiam.

Et alius insuper mihi restat scrupulus.

[^226]El. Qui? cedo. Na. Solet meus dominus, quoties adorandi

Gratia in aedem Remmonis commeat, humeris inniti meis

≤line=1430≥ Vbi dum ille se inclinat, non possum quin corpus etiam

Submittam meum, eam mihi rem, precor, vti ignoscat Deus.

El. Ita fiet. nunquid aliud vis? Na. Nihil, nisi

Vt tua pietas mihi apud Deum auxilio siet. El. Bene

Vale. Na. Vale mi Elisaee, vale vates sanctißime.

≤line=1435≥ Deum immortalem! hominum meliorem in vita vidi neminem.

Accede dum sodes, atque ausculta Leonida.

[^227]Le. Audiui omnia. Na. An haec tu omnia?

Le. Audiui inquam à principio. Na. Audistin’ obsecro? Quid ais,

An non cùm vel solum loquentem audias,

≤line=1440≥ [^228]Hominem quantiuis precij esse censeas?

Le. Vides nihil falsi dixisse Phronesium,

≤page=56≥

Cum illum virum & pium, & sanctum esse diceret. Na. Nihil

Profectò. quin superat eius virtus quae dixit omnia.

Sed iamdudum nos deseruit sol, appetit

≤line=1445≥ [^229]Vespera. quare hinc abeamus & in diuersorium

Nostrum redeamus. Le. Imo ad regem censeo.

Na. Quid eo? Le. Valedices, agesque gratias. Na. Bene

Mones, eamus. Nae mihi feliciter hic illuxit dies.

## 29. ACTVS V. SCENA VII.

PHRONESIVM, ARTEMONA. DORIO.

Eiusdem rationis.

Nihil adhuc est quod verearis hera, haudquaquam etiam

≤line=1450≥ Cessant. & illum iam sanum, mundumque tibi

Hîc adfuturum spero propediem: proin’

Tu vanam, falsamque istam sollicitudinem,

Quae te discruciat, ex animo fac amoueas tuo.

Ar. Itáne arbitrare Phronesium? Ph. Ita profecto: nam

≤line=1455≥ Animus nescio quid mihi praesagit boni. Ar. At ego

Parum feliciter rem illi ceßisse auguror:

[^230]Nam alioqui quid eos remoraretur tam diu? Ph. Pergin’

Isthuc prius dijudicare, quam scis quid

[^231]Veri siet! non cogitas

≤line=1460≥ Hinc longe abesse Samariam? & nosti quot sarcinis

Oneribusque impediti sint? Ar. Timeo Phronesium:

Et quo diutiùs abest, hoc sollicitor magis.

[^232]Ob id adeo, quod sciam, si infelicem res sortiatur.

Exitum, multos futuros, qui dolo malo

≤line=1465≥ [^233]Id à me excogitatum clamabunt: propterea quia tuis

≤page=57≥

Verbis fidens, ferè inuitum extrusi foras.

Ph. Imo me incusabunt potius, in me omnem culpam conferent:

Quae vt huc illum instigares, persuasi tibi. Verùm nihil

Moror: ipsa sibi patrocinabitur innocentia;

≤line=1470≥ Nec nobis in manu est, quid maleuoli dicant, hera:

At ne id merito obijciant, summa est adhibenda cautio.

Ar. Sapienter tu quidem isthaec; attamen metuo Phronesium.

Ph. Bono animo esto, quin dicam quod libenter audias.

Sed quid sibi vult, quod subito foras egreditur Dorio?

≤line=1475≥ [^234]Do. Dij boni quid porto! sed vbi eam inueniam cogito.

[^235]Ar. Non satis intelligo quid dicat. Do. Aut qua quaerere insistam

Via? Ar. Neque, quid circumspectet scio. Do. Vt aegritudinem, ac metum

In quo nunc est, illi adimam, atque expleam animum gaudio.

Ph. Miror quid hilarior sit solito! Do. Non puto hinc

≤line=1480≥ Abijsse longius: nam haud ita dudum vnà cum Phronesio

Huc egressa est foras. Ar. Te nominat, accedamus. Do At

Eccam vtramque huc ad me accedentem conspicor.

Nae ego magnificam, solidamque inibo gratiam,

Hoc tantum, ac tam incredile nunciando gaudium.

≤line=1485≥ Ph. Intelligin’? Ar. Quid ni? alloquar. Quam gratiam

Te initurum speras, aut quodnam istud gaudium est

Quod adfers Dorio? Do. Hera mea adesdum, ausculta, nuncium

Apporto, cuius te participem fieri exoptas maxime.

[^236]Ar. Nunquid de marito audisti Dorio?

≤page=58≥

≤line=1490≥ Do. Omnem metum, omnem ex animo remoueto aegritudinem.

Pr. Quid ita? Do. Phronesium, sola es quam diligunt

Dij, age, me in tuis secundis respice. Ph. Enecas,

Quin tu si quid habes bonae rei paucis expedi. Do. Dearum

Vitum adeptae estis, hera. Ar. Ah, pergin’? mitte ambages obsecro.

≤line=1495≥ Do. Age, mitto. virum tibi à lepra mundatum nuncio.

Ph. Hem! A. Dij faxint vti vera sint quae praedicas.

Ph. Qui scis, aut vnde id resciuisti Dorio?

Do. Strato ex Samaria reuersus est domum &

Laetum hunc apportat nuncium. Ph. Quid audio?

≤line=1500≥ Strato noster redijt? Do. Sic est. Ph. Et herum sanatum
nunciat?

[^237]Do. Certè. Ar. O magnum, atque exoptatum gaudium!

Prae laetitia lachrymae ex oculis erumpunt mihi!

Ph. Nae ego puellarum quae viuunt sum felicißima?

Mi Dorio salua sum, si quidem tu hac vera praedicas.

≤line=1505≥ Do. Ah, desine: certa res est. Ar. Ita me Deus amet, vt ego

Nunc non tam meapte causa laetor, quàm tua Phronesium,

Quam ego honore quouis judico dignissimam.

Sed vbi nunc Stratonem esse ait Dorio? Do. Domi

Vos opperitur. Ar. Eamus ergo Phronesium: cupio

≤line=1510≥ Ipsum videre, cupio aduentum gratularier.

Ph. Age, sequor. faxit Deus vt hoc nobis perpetuum sit bonum.

≤page=59≥

## 30. PERORATIO.

Senarii, & septenarii Iambici.

FInem hic auctor suae imponit comoediae:

Ne quis eam aequo prolixiorem dictitet,

Si Naamanem redeuntem introducat domum.

≤line=1515≥ Quae restant intus transigentur omnia.

Nunc hoc in mandatis dedit mihi, gratias

Vti vobis agerem, per quorum silentium

Suam stetisse gaudet actiunculam.

Qua re illi calcar addidistis maximum,

≤line=1520≥ Vt alias itidem libeat exordiri fabulas:

Vobis per omnia obsequi, omne suum studium,

Omnemque industriam vestris dicare commodis.

Sed quosdam aegrè hic consistere, & tergum mihi

Obuertentes, abitum parare conspicor.

≤line=1525≥ Heus hem, resiste sodes paulisper, dum paucula,

Quae ad rem praesentem pertinent, edissero.

Quacunque sacris continentur Biblijs,

Sensum sub inuolucro occultant mysticum:

Adeo vt nisi rem penitus intuearis, in

≤line=1530≥ Profana te versari credas fabula.

Veluti hic si omissa anagoge praeter literam

Spectes nihil, non video quis fructus tibi ex

Hac sit sperandus historia. Verùm si acrius oculos

Intendas, abditumque scruteris mysterium,

≤line=1535≥ Diuinam sine dubio deprehendes sapientiam.
\[\<dephrehendes\]

Deum videlicet praefractam populi Iudaici

Exosum contumaciam, ad alienigenas.

Et peregrinos suam esse translaturum gratiam.

Id enim per hanc historiam manifestè nobis sacer

≤page=60≥

≤line=1540≥ Bibliorum adumbrat codex. Nam constat eo tempori

In Iudaea leprosos fuisse plurimos:

Tamen praeter Syrum hunc Naamanem, neminem

[^238]Vatis Elisaei ope sanatum legimus. Quid ita?

An de idololatris, hominibusque exteris

≤line=1545≥ Quam de suis & notis, & popularibus

Bene mereri illum maluisse existimabimus?

Nequaquam. Quid igitur? viri ethnici fiducia

Diuinam promerebatur beneficentiam.

Ad hunc modum ipse Christus inuincibilem

≤line=1550≥ Israelitarum auersatus diffidentiam,

Capharnaitas, aliasque nationes externas, sua

[^239]Dignatus est Clementia. Hi enim dicto audientes,

Doctrinam amplectebantur Euangelicam:

Cùm illi neque argumentis euidentibus, neque

≤line=1560≥ Miraculis, quae quotidie conspiciebant, fidem

Habentes, indignos diuina se praeberent gratia.

Sed vereor ne quem prolixa haec mea offendat

Oratio. Nunc itaque desino. Valete omnes,

Et si quod egimus approbatis, plaudite.



# Back



FINIS.

[^1]: *In margine* Sept.

[^2]: *In margine* Sept.

[^3]: *In margine* Sept.

[^4]: *In margine* Scaz.

[^5]: *In margine* Sept.

[^6]: *In margine* Scaz.

[^7]: *In margine* Scaz.

[^8]: *In margine* Troch.

[^9]: *In margine* Catal.

[^10]: *In margine* Scaz.

[^11]: *In margine* Scaz.

[^12]: *In margine* Scaz.

[^13]: *In margine* Octo.

[^14]: *In margine* Scaz.

[^15]: *In margine* Scaz.

[^16]: *In margine* Troch.

[^17]: *In margine* Troch.

[^18]: *In margine* Scaz.

[^19]: *In margine* Troch.

[^20]: *In margine* Catal.

[^21]: *In margine* Troch.

[^22]: *In margine* Scaz.

[^23]: *In margine* Octo.

[^24]: *In margine* Octo.

[^25]: *In margine* Catal.

[^26]: *In margine* Octo.

[^27]: *In margine* Troch.

[^28]: *In margine* Iamb.

[^29]: *In margine* Acatal.

[^30]: *In margine* Scaz.

[^31]: *In margine* Dimet.

[^32]: *In margine* Troch.

[^33]: *In margine* Scaz.

[^34]: *In margine* Troch.

[^35]: *In margine* Scaz.

[^36]: *In margine* Troch.

[^37]: *In margine* Troch.

[^38]: *In margine* Scaz.

[^39]: *In margine* Troch.

[^40]: *In margine* Troch.

[^41]: *In margine* Troch.

[^42]: *In margine* Troch.

[^43]: *In margine* Troch.

[^44]: *In margine* Scaz.

[^45]: *In margine* Troch.

[^46]: *In margine* Catal.

[^47]: *In margine* Troch.

[^48]: *In margine* Scaz. 3.

[^49]: *In margine* Catal.

[^50]: *In margine* Catal.

[^51]: *In margine* Troch.

[^52]: *In margine* Troch.

[^53]: *In margine* Scaz.

[^54]: *In margine* Scaz.

[^55]: *In margine* Scaz.

[^56]: *In margine* Troch.

[^57]: *In margine* Scaz.

[^58]: *In margine* Scaz.

[^59]: *In margine* Troch. 2.

[^60]: *In margine* Troch.

[^61]: *In margine* Troch.

[^62]: *In margine* Troch.

[^63]: *In margine* Scaz.

[^64]: *In margine* Troch.

[^65]: *In margine* Troch.

[^66]: *In margine* Troch.

[^67]: *In margine* Troch.

[^68]: *In margine* Catal.

[^69]: *In margine* Troch.

[^70]: *In margine* Catal.

[^71]: *In margine* Scaz.

[^72]: *In margine* Troch.

[^73]: *In margine* Troch. 2.

[^74]: *In margine* Catal.

[^75]: *In margine* Troch.

[^76]: *In margine* Troch.

[^77]: *In margine* Iamb.

[^78]: *In margine* Iamb. 2.

[^79]: *In margine* Iamb.

[^80]: *In margine* Iamb.

[^81]: *In margine* Iamb.

[^82]: *In margine* Acatal.

[^83]: *In margine* Iamb. 2.

[^84]: *In margine* Iamb. 2.

[^85]: *In margine* Acatal.

[^86]: *In margine* Iamb. 2.

[^87]: *In margine* Iamb.

[^88]: *In margine* Acatal.

[^89]: *In margine* Iamb. 2.

[^90]: *In margine* Iamb.

[^91]: *In margine* Iamb.

[^92]: *In margine* Sept.

[^93]: *In margine* Troch.

[^94]: *In margine* Catal.

[^95]: *In margine* Scaz.

[^96]: *In margine* Troch.

[^97]: *In margine* Troch.

[^98]: *In margine* Octo.

[^99]: *In margine* Octo.

[^100]: *In margine* Octo. 2.

[^101]: *In margine* Octo. 2.

[^102]: *In margine* Troch.

[^103]: *In margine* Scaz.

[^104]: *In margine* Octo.

[^105]: *In margine* Troch.

[^106]: *In margine* Scaz.

[^107]: *In margine* Octo.

[^108]: *In margine* Octo.

[^109]: *In margine* Scaz.

[^110]: *In margine* Octo.

[^111]: *In margine* Catal.

[^112]: *In margine* Octo.

[^113]: *In margine* Octo.

[^114]: *In margine* Octo.

[^115]: *In margine* Troch.

[^116]: *In margine* Scaz.

[^117]: *In margine* Troch.

[^118]: *In margine* Octo.

[^119]: *In margine* Catal.

[^120]: *In margine* Scaz.

[^121]: *In margine* Scaz.

[^122]: *In margine* Scaz.

[^123]: *In margine* Troch.

[^124]: *In margine* Octo.

[^125]: *In margine* Troch.

[^126]: *In margine* Octo.

[^127]: *In margine* Octo.

[^128]: *In margine* Octo.

[^129]: *In margine* Octo.

[^130]: *In margine* Scaz.

[^131]: *In margine* Octo. 3.

[^132]: *In margine* Scaz.

[^133]: *In margine* Octo.

[^134]: *In margine* Scaz.

[^135]: *In margine* Octo.

[^136]: *In margine* Octo.

[^137]: *In margine* Troch. 2.

[^138]: *In margine* Scaz.

[^139]: *In margine* Troch. 2.

[^140]: *In margine* Octo. 2.

[^141]: *In margine* Troch.

[^142]: *In margine* Octo.

[^143]: *In margine* Scaz.

[^144]: *In margine* Octo.

[^145]: *In margine* Scaz.

[^146]: *In margine* Octo.

[^147]: *In margine* Troch. 4.

[^148]: *In margine* Octo. 2.

[^149]: *In margine* Scaz.

[^150]: *In margine* Troch.

[^151]: *In margine* Octo. 2.

[^152]: *In margine* Scaz.

[^153]: *In margine* Scaz.

[^154]: *In margine* Iamb.

[^155]: *In margine* Iamb.

[^156]: *In margine* Iamb.

[^157]: *In margine* Scaz. 2.

[^158]: *In margine* Dimeter Troch.

[^159]: *In margine* Catal.

[^160]: *In margine* Catal.

[^161]: *In margine* Scaz.

[^162]: *In margine* Troch.

[^163]: *In margine* Troch.

[^164]: *In margine* Troch.

[^165]: *In margine* Octo.

[^166]: *In margine* Octo.

[^167]: *In margine* Octo.

[^168]: *In margine* Scaz. 2.

[^169]: *In margine* Troch.

[^170]: *In margine* Scaz.

[^171]: *In margine* Scaz. 2.

[^172]: *In margine* Troch.

[^173]: *In margine* Octo.

[^174]: *In margine* Scaz.

[^175]: *In margine* Octo.

[^176]: *In margine* Octo.

[^177]: *In margine* Troch.

[^178]: *In margine* Scaz.

[^179]: *In margine* Octo.

[^180]: *In margine* Troch.

[^181]: *In margine* Octo. 2.

[^182]: *In margine* Scaz.

[^183]: *In margine* Troch. 2.

[^184]: *In margine* Octo.

[^185]: *In margine* Troch.

[^186]: *In margine* Troch.

[^187]: *In margine* Scaz. 2.

[^188]: *In margine* Troch. 2.

[^189]: *In margine* Troch.

[^190]: *In margine* Dimet. Troch.

[^191]: *In margine* Troch.

[^192]: *In margine* Troch. 2.

[^193]: *In margine* Scaz.

[^194]: *In margine* Scaz.

[^195]: *In margine* Scaz.

[^196]: *In margine* Troch.

[^197]: *In margine* Troch.

[^198]: *In margine* Troch. 2.

[^199]: *In margine* Troch.

[^200]: *In margine* Troch.

[^201]: *In margine* Scaz.

[^202]: *In margine* Octo.

[^203]: *In margine* Troch.

[^204]: *In margine* Scaz.

[^205]: *In margine* Octo.

[^206]: *In margine* Scaz. 2.

[^207]: *In margine* Troch.

[^208]: *In margine* Octo. 2.

[^209]: *In margine* Scaz.

[^210]: *In margine* Octo.

[^211]: *In margine* Scaz.

[^212]: *In margine* Scaz.

[^213]: *In margine* Troch.

[^214]: *In margine* Scaz.

[^215]: *In margine* Scaz.

[^216]: *In margine* Scaz. 2.

[^217]: *In margine* Scaz.

[^218]: *In margine* Troch. 5.

[^219]: *In margine* Scaz.

[^220]: *In margine* Troch.

[^221]: *In margine* Scaz.

[^222]: *In margine* Troch.

[^223]: *In margine* Scaz.

[^224]: *In margine* Troch.

[^225]: *In margine* Troch. 2.

[^226]: *In margine* Scaz.

[^227]: *In margine* Dimet.

[^228]: *In margine* Troch.

[^229]: *In margine* Troch.

[^230]: *In margine* Scaz. 2.

[^231]: *In margine* Dimet.

[^232]: *In margine* Catal.

[^233]: *In margine* Troch.

[^234]: *In margine* Troch.

[^235]: *In margine* Scaz.

[^236]: *In margine* Troch.

[^237]: *In margine* Troch. 2.

[^238]: *In margine* Troch.

[^239]: *In margine* Hyper.

