# Front



NICOLAI VERNVLÆI

HENRICVS OCTAVVS

SEV

SCHISMA

ANGLICANVM TRAGŒDIA.

Exhibita Ludis Encenialibus Lovanii in Collegio

PORCENSI.

LOVANII,

Typis Philippi Dormalii.

MDCXXIV\.

Cum Privilegio.

REVERENDO ADMODVM

DOMINO

D. ENGELBERTO

DESBOIS,

INSIGNIS ECCLESIÆ

D. PETRI INSVLENSIS

PRÆPOSITO

D.C.Q.

Nobilissimum Britanniae Regnum, *Admodum Reverende Domine*, a Catholica
Religione, quam, ut testes sunt Historiae, a Iosepho ab Arimathia primum
acceperat, defecisse, nemo est qui perculsus non doleat. Dolorem meum ut
inter alios testarer, cothurnos nuper indui, et in publico Lovanii
theatro Scenam aperui. Prodiit in proscenium *Henricus Octavus Rex*, et
Maiorum Religionem, quam gladio styloque asseruerat, amore saucius
proscripsit. Multae non e vulgo Animae, viri mortales immortalitate
dignissimi, abeuntem illam retinere voluerunt; cum non possent, in eius
amplexu sanguinem et vitam effuderunt. Obliterari Mori memoria non
potest, et post cineres suos vivit *Roffensis Antistes*. Ambo suo
sanguine lachrymas male sano Regi elicuerunt, sed quia amorem non
probabant, et Pontificem eum non agnoscebant, vixerunt. Plures alii sub
feralis securis ictu suo cruore purpurati Deo maluerunt mori, quam Regi
vivere. Ita Regius Pontifex dum authoritatem in Ecclesiâ Anglicanâ
saeviendo, quaerit, Martyres fecit. Illa vero piissima Regina
*Catharina* dum Scorto cessit maior facta est; et dum regnum reliquit,
omni regno excelsior est visa. Omnium ipsa oculos, praeterquam Regis
mariti, constanti virtute, quam lachrymae decorabant, permovit. Ingemuit
equidem ille (ea vis est conscientiae) sed victus non est. Vicit tandem
fatum. Haec vidisti, *Admodum Reverende Domine*, et praesens ipse
spectasti. Perturbatum animi tui sensum, et perculsum dolore affectum
ingenue tum ibidem es fassus. Cum enim esse sine gemitu aliquo cor tuum
non posset, oculi maduerunt. Sed quoniam placuit quicquid tamen
displicebat, ecce Tibi clausam tum Scenam iterum aperio, et cothurnatum
hunc Regem tuo sub patrocinio in publicam lucem adduco. Legant alii quae
vidistis te certe Patrono amplius placebunt. Nota quippe tua virtus est,
cuius etiam testis est, ut nihil de Belgio nostro dicam, Roma. Nota
Doctrina est, quam emerita Laurus coronavit. Vidit te Lovanium in sacris
Academiae spatiis magno animo decurrentem, et amavit. Hinc Romam, ut in
illo Orbis compendio et Theatro disceres, quicquid disci ubique potest,
abivisti. Comes tum tibi integerrimus et Ornatissimus Vir fuit *Nicolaus
Michaut*, in quo cum nulla virtus desideraretur, eius consuetudine
crevisti. In Vrbe tanquam in templo aliquo aut Schola, ut cum virtute
prudentiam comparares, versatus es. Nihil effugere industriam tuam
potuit, sciri quod posset; et in ipsis ruderibus doctae istius
Antiquitatis testibus curiosâ mente, quod disceres, invenisti. Gratus
iam tum eras purpuratis illis Patribus, et te *Columnae, Farnesi,
Madrutii*; ipsi etiam Regum Legati, et quicunque Romae magni, amabant.
Erectam quippe Indolem, et Gloriae natam in te videbant, quam crescens
quotidie Virtus exornabat. Nimirum haec certa est ad prudentiam via,
virorum illustrium exemplo animum suum et vitam conformare. Quantus vero
sis ibi formatus, testis est Metropolitana Cameracensis Ecclesia, in qua
pluribus annis ita Archidiaconum egisti, ut commissam tibi Ecclesiae
istius partem summâ prudentiâ administrares, et dignissimum te maiori
dignitate consentiens omnium opinio iudicaret. Ea moti famâ Serenissimi
Belgarum Principes ad Insulensis Ecclesiae Praeposituram ultro
evocaverunt; in qua ita vivis agisque, ut vel ipsâ Invidia teste Decus
tibi maius debeatur. Tanta vis est innatae virtutis; tanta Generis,
educationis, industriae. Illustria in illo Genere tuo ac stirpe sunt
exempla, quae etiamnum Belgae suspiciunt. Tuus illc inprimis Avunculus
*Ludovicus Verreickius*, ita Reges et Principes suis meritis sibi
devinxit ut cum esset singulare Belgii nostri ornamentum, tum
incredibili fide, prudentia, sinceritate commissum sibi Audientiarii
munus obivit. Nolo ad calamum ea revocare, quae gessit, cum omnem
meritorum suorum laudem uno modestiae admirandae sinu exceperit. Vivit
ipse etiam post fata in Belgarum pectoribus, et eius in *Filio* Cognato
tuo imaginem videmus. Quem virum cum in patris loco Principes esse
voluerint, tum patris meritis in dies adhuc crescit; et qua est prudenti
industriâ virtuteque maioribus se Regis beneficiis dignissimum ostendit.
Glorietur sane vestra Familia; in illa enim ea merita sunt, quorum
oblivisci Belgium non potest; ea Virtus, quam ornare nunquam Principes
Regesque desinent. Quoniam vero splendorem illum vestrum satius est
admirari, quam extollere conari, permitte, *Admodum Reverende Domine*,
ut de te silendoTragoediam hanc tuo Nomini in scriptam oblatum veniam.
Ea enim est observantiae in te meae pignus, quam ut solita tua
Humanitate excipias, et tuo amore offerentem complectaris, obtestor.
Lovanii, x. Calend. Decembris, MDCXXIV.

*Reverentiae Tuae Obsequio Devotus*

NICOLAVS VERNVLÆVS.

Ad Lectorem

Tragoediae Argumentum.

Nulla fabula aut figmentum in hac Tragoedia est, Lector, en Historiam
compendio tibi do, Arthurus natu maior Henrici Octavi frater cum
Catharinam Catholicorum Hispaniae Regum filiam uxorem duxisset, eâ ob
infirmam tenerae aetatis valetudinem minime cognitâ fatis concessit.
Illam de Pontifici Summi veniâ, ut inter Hispanos Anglosque pax
confirmaretur, Henricus Octavus uxorem accepit, et ex ea filios tres,
duasque filias, (ex quibus sola Maria, utrique parenti superstes fuit)
genuit. Annis in hoc matrimonio viginti consumptis, Henricus Octavus
Catharinam, religione, ut prae se ferebat, motus, quod uxor fratris sui
fuisset, re autem verâ, ut Annam Bolenam, quam deperibat, eius loco
supponeret, repudiavit. Approbare cum has nuptias Romanus Pontifex
Catharinaeque repudium non vellet, Henricus in Ecclesia Anglicana
Primatum sibi arrogavit, et eorum qui voluntati suae obsequi nolebant,
sanguine sancivit. Inde illi tot in Anglia Hiberniaque Martyres, et
istorum a Catholicâ Religione regnorum defectio. Vnâ enim et hâc solâ
occasione in Angliam, tributariam olim Romanae Ecclesiae Provinciam
Haeresis irrepsit. Faxit Deus, ut aliquando sapiat, et redeat. Vide
praeter alios Nicolaum Sanderum in Libro de Origine ac Progressu
Schismatis Anglicani.



# Main



## 1. Personae Tragoediae

Henricus Rex.

Catharina Regina.

Maria Filia Catharinae.

Thomas Morus.

Roffensis Episcopus.

Campegius.

Volsaeus.

Longlandus.

Granmerus.

Brianus.

Varamus.

Senatores Regni.

Anna Bolena.

Aloysia Mori uxor.

Margareta Mori filia.

Haeresis.

Luxuria.

Impietas,

Tyrannis.

Religio Catholica.

Ratio.

Pietas.

Clementia.

Angelus.

**Chorus Virginum.**

**Chorus Exulum Catholicorum.**

CENSVRA.

Tragoedia haec praelo digna evidenter ostendit quam vere a Philosopho
dictum sit, *Vno absurdo dato, caetera consequi.*

GVIL. FABRICIVS

Apostolicus ac Regius

Librorum Censor.

HENRICVS OCTAVVS

SEV

SCHISMA

ANGLICANVM

TRAGŒDIA.

## 4. ACTVS PRIMVS.

## 5. SCENA I.

Haeresis, Luxuria, Impietas, Tyrannis.

*Haeresis.*

Orbem sepultum, lucis immunes domos,

Tetrumque linquo noctis infernae chaos,

Genitrix nefanda fraudium, et saevae parens

Crudelitatis, Haeresis. Titan tuos

Absconde vultus, flammei occiduas petant

Vndas caballi, nulla lux spargat diem,

Et ipsa noctis parvula obscurum tegat

Velamen Astra. Tartari rupi fores,

Caliginemque noctis aeternae indui.

En horret ipse Mundus, et passu meo

Concussa Tellus trepidat: Hoc omen mihi est.

Bene est, abunde est, fiat hoc, fiat scelus,

Quodcunque mente molior, dirum, novum,

Inusitatum, triste, terribile, efferum,

Et quod Britannus nescit. Anguineum hoc caput,

Et vos, sorores, testor, et stygis Arbitrum,

Et qui tremendam flebili tundit domum

Horrore Phlegeton, versa iam, versa Anglia

Latus in ruinam flectet, et pestem trahet.

Britanna Tellus, hactenus celsum caput,

Et extulisti Nobiles coelo manus.

Fidei Quiritûm iam sit indultum satis,

Romaeque sacris. Ille Tarpeiâ tonans

E rupe Rector Angliae quondam suae

Nunc iura perdat, funera et diras neces

Numeret suorum; ferre qui Romam queunt,

Pauci hîc cruento finient fato diem.

Mea ista Tellus, Regis Henrici meum

Libido regnum sanciet: nempe hoc ratum est,

Vbicunque surgit Haeresis, surgit nefas.

Et scelere semper nascimur; quisquis Deo

Amens rebellat, sceleris nefandi est reus.

Certa iam sunt auspicia; Venerem suam

Rex ustulatus deperit; natam suam,

Et quam nefando genuit incestu Pater,

Habere iam vult coniugem. Frustra tuum

Ab Vrbe lenta fulmen excuties manu

Pater Quiritûm; sola plus poterit Venus

Quam tot minarum plaustra. Iam tandem meae

Tandem Sorores pergite. Hîc partes tuae

Luxuria primae sunto, faecundis ales

Flammis amorem; torreas Regis iecur,

Et intus alto vulnere in flammas eat.

*Luxuria.* Nostris perustus ignibus totus furit.

Vnum est Bolena Regis Idolum; vel hanc

Sociare mens est coniugem, et primas thori

Violare leges, vel piae Romae sacras

Non ferre leges. *Haeres.* Alter est sceleris gradus,

Tonantis iras, legis humanae minas,

Et quicquid ille montibus septem tonat

Princeps sacrorum, temnere. Impietas tuum est

Mutare Regis pectus; aut ducat suam

Demens Bolenam, aut iura Tarpei patris

Contemnat audax. *Imp.* Regis hoc animo sedet;

Et dum voluptas pellicis pandit sinum,

Coeli recedit cura. Quem captum Venus

Amplexa stringit, unicum Numen colit,

Venerisque Numen. *Haeres.* Numen hoc unum volo.

At cum cruorem sitiat, et diras neces,

Quicunque mollis, nunc tuae partes erunt

Tyrannis. Igitur effera mentem et manum,

Exilia, caedes, sanguinem effusum velit.

*Tyran.* Et efferatum, et mente crudelem impiâ

Agitabo Regem; dum suo demens sinu

Stringet Bolenam, Regios pascet cruor

Effusus oculos. Vnico edicto neces

Plus mille sparget: sanguine undabunt viae,

Cadaverumque longa ducetur strues.

*Haeres.* En ipse; Regem cingite actutum simul;

Instate circum, saucii cordis fores

Pulsate, amans amensque sit, nec sit suus.

## 6. SCENA II.

Henricus Rex, Luxuria, Impietas, Tyrannis.

*Henricus Rex.*

Equidem serenum fulget e sceptro iubar,

Et ista splendet purpura, et sacrae micat

Diadema frontis. Nempe sic fuco tegit

Fortuna Reges, sic dolo innectit decus.

Decus istud alti verticis quantum nitet?

At intus arcti pectoris curae gemunt.

Frontem serenat fulgor, at pectus dolor

Intus flagellat. Quicquid exornat, premit;

Quicquid serenat, inficit, quicquid micat

Acri dolore mordet, et tandem necat.

Vna est dolorem quae mihi tantum facit,

Vna est Bolena; fascino nam me suo

Occidit illa; risus et formae lepos,

Et oris illa gratia, et vernus decor,

Istud perurunt pectus, et flammas alunt.

Vno trucidant lumina aspectu comae.

Animum hunc amoris vinculo blando ligant.

Tot his et illis impero populis potens,

Vni Bolenae servio: Rex sum, et miser

Sum servus idem. *Luxur.* Perge Rex, hoc scilicet

Regnare tandem est, velle quod mentem iuvet.

Quicunque amore pectus accensum gerit,

Servire nescit; iuris et legum simul

Nexum resolvit. Regii vultus decor,

Virilis aetas, otium, mensae, quies

Aliquid requirunt, quod tuus nescit pudor.

*Henr.* Vtinam liceret! cura non animum levis,

Tristem flagellat; ignibus carpor novis,

Impletque celsa regios coniux thoros.

At hoc Bolena pectus, hanc mentem trahit.

Regina placuit. *Lux.* Languidum et moestum trahet

Idcirco pectus? Veneris haud miles novus

In arma prodis: tua si forsan placet

Bolena Regi, placeat, et thalamum impleat;

Implevit illum mater, implevit soror.

*Henr.* Vtinam liceret! quae placet, non sic cupit

Placere Regi; coniugem opponit meam.

Amare pellex non volo, coniux volo,

Sic, inquit illa; nuptiarum vult fidem.

Lenimen aegro pectori nullum facit.

Haec misera sors est Regis, hoc vulnus meum,

Et usque et usque vulnus excrucians meum.

*Impiet.* Et amas, et haeres? non habet leges amor;

Solvendus iste cordis imbellis pudor.

Etiam Monarchis multa, quae nescis, licent.

Alesne vivam pectoris laesi facem?

Et aestuabit cordis accensi furor

Suspiriosis dum trahis votis diem?

Consilia quaere, et quod placet votum occupa.

Dissolve quicquid impedit; Regi licet,

Regi placere quod potest. *Henr.* Vna haec placet,

Vereor tumultus; Caesar et Reges scient

Si quid movebo; nec satis forsan meus

Probabit Anglus: interim occumbo miser,

Vivensque et ardens iam meos Manes fero.

Bolena, quo me? quo Bolena me trahis?

*Tyran.* Heu lentus ardor! occupa votum manu,

Dolere Reges non sciunt: quisquis potest

Alios severus cogere, hic nunquam dolet.

Privata languent tecta, non Aulae gemunt,

Optare possunt caeteri, at Reges iubent.

Si quis probare non volet quicquid voles,

Ostende ferrum; Verbera, et minae et neces

Vulgus coercent. Nobiles quosdam favor,

Alios in istud quod voles terror trahet.

*Henr.* Herois in me est sanguis, et Dîus vigor,

Manet hoc repostum corde, quod Mundus tremat.

Est turpe Regem pectoris flammam pati.

En illa; mediis aestuor praecordiis;

Vt video, ut aeger occido; nutu meum

Hoc pectus uno sauciat, mihi me abstrahit.

## 7. SCENA III.

Bolena, Henricus, Brianus.

*Bolena.*

Quid Rex? quid isto moestus obtutu novos

Animo dolores claudis ? emergat iubar

Mentis serenae; sola Maiestas iacet

Deiecta, moesta, languida, et curis gravis.

En cerne Phoebum, fulget, et clarum caput

Ostendit orbi, et aetheris magni choros

Radiis serenat aureis, tu Rex tibi

Incumbis ipsi: discute hoc quicquid tuum

Obnubit animum. *Henr.* Sola cum praesens ades,

Mens nubilata pristinum admittit iubar.

Tu cura nostra es, mentis et nostrae vigor.

*Bolena.* Depone curas, otium Reges beat;

Vacare ludis tunc solent, et tunc suos

Habent amores. *Henr.* Sola tu nostros habes.

Admitte curam, saucius pro te hanc gero.

*Bolena.* Pro mene curam? vive Rex laetus tibi,

Ego laeta rapidis tradidi curas Notis.

Mens laeta cytharas poscit, et suaves Iocos,

Mollesque saltus; cum voles, iungo manum;

*Hen.* Animumque iungas; magna pars cordis mei es,

Et magna curae. Crede iuratus loquar,

Amore pectus vulneras lento meum,

Et sola nostri pectoris flammas alis.

Coniunge votis dum licet animum meis.

*Bolen.* Ignosce Rex, iurata mens haec est mihi.

Hanc castitatis nemo decerpet rosam,

Nisi sit maritus. *Henr.* Crede me sponsam tibi;

*Bolen.* Fit sponsus ille, qui prius iurat fidem,

Sponsamque ducit; Coniugem iam Rex habes;

Regina thalami facta consors est tui.

*Henr.* Tu iuncta Regi cum voles coniux meo

Amore fies: sit satis quando places,

Et vulnus istud pectori, quando facis.

Amore prima semper et votis eris.

*Bolen.* Rex parce, virgo nuptias sacras volo.

Haec certa mens est, regium patiar libens,

Sed virgo amorem: discute has curas tuas.

Pax parta regno est, Martius cessat labor,

Felicitatis dona ne temnas tuae.

Recreare mentem fas sit. *Henr.* at per te mihi

Bolena fas sit: cordis idolum mei es,

Amore victum iam tuo Regem vides,

*Bolen.* Amore victus coniugem fac me tuam.

Amare tantum coniugem possum meum.

Sed ista linque; vulnus augescit morâ,

Et cura mordet acrius quando placet.

Vtinam liceret, quod cupis. Nunc dum licet,

Ætatis istud perdere haud fas sit decus.

Levare moestam iam decet mentem iocis,

Curare Reges non solent quod non placet

Annosque tristes semper oderunt suos.

Fac Aula cantu personet; saltus novos,

Alloquia blanda tempus hoc pacis petit.

*Henr.* Eamus, Aulam laeta tu mecum subi.

*Brianus.* En ille Regis ardor, en Regis faces.

Vna est Bolena Regis incensi Venus.

Amore totus vincitur, totus perit.

Et totus illam deperit. Dulce est malum;

Calamitatem naufragus quaerit suam,

Et illa virgo scilicet, cauto virum,

Dum quaerit astu, regium poscit thorum.

Muliere cauta peius haud ullum est malum.

Sermone pectus laedit, atque oculis nocet.

Iurando semper fallit, amplexu necat.

Sed en, nec erro, cerno Volsaeum, gravis

Res agitur intus, cura sollicitum tenet.

## 8. SCENA IV.

Volsaeus, Longlandus, Brianus.

*Volsaeus.*

Longlande, Regis in tua est manu salus,

Vt ecce amore totus insolito furit?

Nescit quietem, quisquis hanc flammam gerit.

Amor potiri cum nequit, tunc fit furor.

Scis ipse, magni quod volunt Reges, sibi

Licere cupiunt. *Longl.* Impetu Reges agunt

Plerumque tantum; quod volunt, idem iubent

Cum fervet aetas cedere haud cuiquam sciunt.

Lex est, voluntas. *Vols.* Irritum nunquam volunt

Quod velle possunt; sit tamen votis modus.

Regis salutem quaerere, hoc munus tuum est,

Modum docebo. Crede, nam coelo loquor

Deoque teste; pectus hoc nostrum Tonans

Animique curas cernit; hoc unum volo,

Æterna nostri certa sit Regis salus.

Silere vellem quod tamen cogor loqui.

Arcana nosti Regis, arcanum hoc quoque

Iam nosce tandem. Nuptias Regis ratas

Nemo probabit doctus, haec certa est fides:

Catharina Regi nupsit, haud potuit tamen.

Accipere fratris coniugem frater nequit.

Digna illa consors est thori, sed lex vetat.

Simulare semper est nefas quod lex vetat.

Monere Regem convenit; partes tuae

Etiam hoc requirunt: I mone, et sensum meae

Expone mentis, certa rem ratio docet,

Fides revelat. *Longl.* Consulam, quando hoc decet,

Regis saluti, mentis hunc sensum tuae

Curasque promam. *Vols.* Gratus accedes, modus

Hic solus esse Regio ardori potest,

Etiam saluti. *Longl.* Pergo, tu praesto hîc mane,

Dum Rex vocabit. *Brianus.* Gratius Regi nihil

Amore tanto est; quisquis inveniet modum

Regem obligabit; ferre vix tantam potest

Sub corde flammam; crescit ardor dum sui

Negat Bolena copiam; semper placet

Habere quod qui non potest. *Volsaeus.* Regis salus

Curanda semper omnibus; regni hoc caput

Incolume quando est, certa membrorum est salus.

Briane famam Regi et nomen cole.

*Brianus.* Defendo famam: Rege pro nostro mori

Etiam est decorum; faxit, ut tantus modum

Inveniat ardor. *Volsaeus.* Certus est, si vult, modus.

*Brianus.* En concitato properat ipse Rex gradu.

## 9. SCENA V.

Henricus rex, Volsaeus, Longlandus.

*Henricus.*

Volsaee, si quam rebus apportas opem,

Expone mentem; corde confuso ruo,

Mens lapsa retro cedit, huc volvor tremens,

Illuc revolvor dubius; ac Ponti velut

Incerta motus unda non capit suos,

Sic flector, et sic agitor, et languens feror.

*Volsaeus.* Haec lex loquendi certa sit, Regis salus.

Tuam salutem, Magne Rex, solam peto.

Necessitatis inde libertas mea est

Patere admonentem. Non decet quicquam Duces

Nescire magnos; quippe quos multi timent,

Qui regere certo multa consilio solent.

Praeesse populis vos Deus Reges cupit,

Et iura ferre subditis; non est, reor

Errare Regum; namque dum peccant Duces

Peccare certo vulgus exemplo docent.

*Hen.* Errare forsan me putas? *Vol.* Equidem puto,

At ipse nescis, error incertus tibi est;

Catharina non est, quam putas, coniux tua.

Quaeque ante coniux fratris Arthuri fuit,

Rex, esse coniux non potest unquam tua.

Oraculorum si fidem certam petis,

Sacrae loquuntur paginae; toto docent

In orbe Docti; sapere Rex tandem decet,

Sero, sed error sero ponendus tamen.

*Henr.* At iudicata res fuit; quicquam hic cave

Movere rursum, Pontifex legem dedit,

Permisit idem. *Volsaeus*. Fateor, erravit tamen

Æternus ille quod vetat mundi Tonans

Permittere ipse non potest. *Hen.* Doceas modum;

Tollatur error si quis est error meus.

Ignoscet Æther, error aetatis fuit.

Consilia saepe prava decipiunt Duces.

*Vols.* Putata thalamum deserat Coniux tuum,

Modus unus iste est; alia succedat tuam

Coniux in Aulam. Pontifex legem dabit,

Permittet idem cum voles; error prius

Sit notus illi; nemo delicto favet,

Cui certa curae est omnium Regum salus.

*Henr.* Longlande, quod res poscit, actutum expedi.

Perscribe Romam, notus error sit meus.

Dicatque summus Iudicem Iudex meum.

*Longland.* Curabo iussa: Sacra Maiestas tua

Etiam per Anglos discuti hoc quicquid latet,

Nam magna res est, iubeat. *Henr.* Hoc curâ simul

Habere certam coniugem iam Rex volo.

Ducatur alia, Iura si ductam negant.

*Volsaeus.* Sit alia magni Galliae Regis soror,

Est digna Rege, Regius sanguis simul.

*Henr.* Istud videbo, quod petit tempus, sile.

*Vols.* Curabo quicquid postulat Regis salus.

## 10. SCENA VI.

Henricus Rex, Ratio, Pietas, Clementia.

*Henricus Rex.*

Iam certa sors est, sortis inveni modum

Abeat, recedat, esse quae coniux nequit.

Prima est salutis cura, regnorum altera.

Catharina Coniux, cuius acceptae pudet,

Retinenda non est; abdico, eiuro, abnuo.

Mihi Bolena liberos coniux dabit.

Votum hoc amoris est mei; haec coniux placet.

*Rat.* Catharina linquat Regium coniux thorum?

Abeat? recedat? iura Naturae dabis

Sic versa retro? *Henr.* Iura Naturae sequor,

Haec esse coniux non potest; non, non potest.

*Ratio.* Quae lege duci potuit, esse quid vetat?

Retinere ductam coniugem leges volunt,

Mandat Monarcha Coelitum. *Henr.* Sponsam mei

Retinebo fratris? Non licet. *Ratio.* Fas est tibi,

Fas esse quod vult Pontifex: legem dedit,

Edixit idem nuptiis nullam tuis

Obstare legem. Crede sacrorum Patri.

*Hen.* Amo salutem; non placet. *Ra.* Tibi non placet

Tam sancta coniux, moribus quae iam suis

Ornat Britannos, sancta quae meritis Deum

Conciliat Anglis, clara quae proles Ducum

Regumque sanguis? *Henr.* Non placet, curam meae

Gero salutis. *Pietas.* Scilicet curam tuae

Geris salutis, iura cum spernis sacra,

Et quod refixit Pontifex. *Henr.* Nil hoc moror;

Erravit ille Pontifex, sed nunc mihi est

Tollendus error. *Pietas.* Nempe te pietas movet.

Cum foeda flammis pectus incendit Venus.

Vereare Coelum, corda scrutatur Tonans

Tumefacta Regum; ludere Impietas nequit

Vindicta certas quando molitur faces.

*Henr.* Deus ipse, nostris aperit hunc sensum malis,

Etiam favebit. *Piet.* Scilicet Veneri tuae

Tonans favebit; Coniugem quando tuam

Coniux repellis impius, quando placet

Ætatis illud, et tuae patriae lues,

Monstrum impudicum, infame, saecli dedecus.

*Ratio.* Etiamne ratio nulla te Regem movet,

Vereare famam. *Henr.* Fama me Regem movet,

Incerta thalamos dum meos Coniux tenet.

Probare debet fama, quod iam Rex volo.

Sancire ferro quicquid est, fixum sedet.

*Clem.* Ferrum benignos non decet Reges; tuam

Benignitatis iure famam sancies.

Vbi saeva regnat ira, non regnat diu.

*Henr.* Peragere mens est quicquid optavi prius.

**Chorus.**

Virginum Anglicarum.

Crudelis amor, quot mala misces

Animum Regis quando fatigas?

Non tot gravidos Gargara culmos,

Non tot motus Euripus agit

Non tot minimas pontus arenas.

Crudelis Amor, miseros torques,

Pectora flammis quando peruris

Vsque catenâ longâ curas,

Vsque dolores luctusque trahens.

Quisquis venerem pectore claudit,

Numerat longas tetricus horas,

Deserit aegri taedia lecti,

Temnit lautae gaudia mensae.

Nescit laeso corde quietem

Εt lento consumitur igne.

Tyrio quanquam fulgeat ostro

Multis quanquam det iura plagis;

Vetito pectus si ardet amore,

Miser aeternâ est compede victus.

Et fit foedae victima Veneri,

Tantumque suo servit Amori.

Amantium haec est servitus

Placere semper alteri

Semper moeret, semper et horret;

Quidvis sperat, metuit quidvis

Æstuat horrens, torpet anhelans.

Quid te exagitas Rex Henrice,

Quid tot pectoris acuis motus?

Dirum est aliquid quodcunque doles,

Quod te miserum misere inflammat,

Quod nec amando lenire queas.

Heu te, ubi doctae regula vitae,

Et primae doctrina iuventae?

Heu te ubi, sacri virtus animi

Constans validis pectus in armis?

Omnia dirus consumit amor,

Et te miserâ tabe peredit.

Placet heu Regi sola Bolena,

Placet heu Regi sola libido;

Et sua nescit damna laborans,

Inter Scyllas atque Charybdes.

Nam sic perit, qui deperit,

Non est suus qui sic amat,

Sero sapiet cum mala noscet,

Et cum patriam fregerit omnem.

Non casta placet Regina viro;

Spurcae thalamum pellicis ardet;

Non ulla placet probitas morum

Totum meretrix possidet animum.

Anglia quos nunc, Anglia quos nunc

Tristi mittes pectore luctus?

Hic Regis amor certa ruina est;

Vnaque patriam foemina perdet;

Dicent nostri saepe Nepotes,

Foemina validos perdidit Anglos;

Foemina molles reddidit Anglos;

Dum Rex turpi servit amori

Optima Patrum sacra reliquit.

Heu flenda dies, heu flenda dies!

Longae nobis lachrymae restant,

Et saeva Patrum fata timentur,

Amor hic blando vulnere laedens,

Postea saevo vulnere perimet.

Amoris iste finis est,

Perire semper, nec mori.

## 12. ACTVS SECVNDVS

## 13. SCENA I.

Catharina Regina, Thomas Morus, pedissequae.

*Catharina Regina.*

Beate rerum Rector, aeterno regis

Qui cuncta nutu, vitaque et lex omnium:

Cuius serenos sancta Maiestas polos

Æternitatis lege fatali movet,

Regumque Sceptra fraenat, et mundi vices

Eadem gubernat. Ergone incerto fluunt

Humana casu, despicis terras Tonans,

Et fata rerum sorte volvuntur suâ?

Aurate Phoebe, Magne saeclorum Parens,

Lucisque Rector; tuque quae noctu vagas

Regis cohortes syderum, et noctem face

Dubiâ gubernas semper hos luctus gravis,

Cernetis imbres? nulla nox, nullus dies,

Quin effluentes cernat abrupto meas

Torrente lachrymas. Occidens Phoebus videt,

Videt et renascens, unus est nostrae labor

Et cura vitae, flere. Quo tandem Deus,

Et usque et usque pateris, et lentâ nefas

Permittis irâ! Scilicet quando tuas

Observo leges, regii quando thori

Intacta servo iura, nec pravo fides

Violata motu est, regia expellar domo

Non digna Coniux ? iam datam solvit fidem

Rex et maritus; pellici adstringit fidem,

Et impudicum Regios scortum thoros

Maculare tentat. Culpa quae tandem est mea?

Semper maritum casta dilexi meum,

Coluique Regem, tota Reginam Anglia

Non usitatis me extulit semper modis.

Et nunc, et istud regio in solio probrum,

Et nunc, et istud regio scortum in sinu,

Et nunc, et istam regiae labem domus,

Expulsa, et abdicata, et eiecta, et vaga

Videre cogar exul, atque exul pati?

O immerentes! immerentes sed tamen

O ite lachrymae! Periit insano meus

Amore Coniux, corde me extrusit suo

O dira, falsa, incerta regnorum fides!

*Tho. Mor.* Regina, tanto quid tuum luctu quatis

Animum immerentem? solitus excedit genis

Rubor decorque? si quod insurgit malum

Oppone pectus; si quis excruciat dolor

Aperi dolorem. *Cath.* Quisquis est nostrum dolor

Animum flagellans, notus est cunctis dolor.

Amor ille regis coniugis, meus est dolor.

*Morus.* Ventura luges; tantus incertâ dolor

Causâ creatur; tempori aptari decet,

Sperare semper: impetu sese suo

Amor iste franget; indoles Regis diu

Servire nescit. *Cath.* Non capit leges amor

Nisi se fatiget, cedere haud unquam volet.

Et fascinatus in nefas praeceps ruet.

*Mo*. Scelus istud Anglus non feret; *Ca.* Multi ferent

Et prava Regem consilia secum auferent.

*Mo.* Meliora cernes. *Ca.* Nempe cum expellar domo,

Regno, throno; nam restat hoc unum, reor.

*Morus.* Tolle omen istud, nostra Reginam Anglia

Nunquam repellet. *Cath.* Regis hic agitur salus;

Accusat ipse nuptias, negat ratas.

Obiicere crimen non potest; pellex placet,

Et casta Coniux displicet. *Mor.* Brevis est furor

Ab amore semper; illa quae Regi placet,

Mox displicebit. *Cath.* Nescio, mentem timor

Percellit atrox, serpit in corpus gelu,

Et dubia noctis pectus excruciat fides.

Vidi soporem membra cum caperent levem

Diadema raptum vertici, et sceptrum meas

Liquisse dextras, horrui, exilui, steti

Attonita, sed mox Regiâ avellor domo.

*Morus.* Nox ista fallit, fluxa noctis est fides,

Vmbratilique somnus imponit dolo.

Equidem dolore vix potest aliquo tuum

Carere pectus; indolis magnae vigor

Iniuriarum ferre tot fraudes nequit.

Sperare liceat attamen: Causam tuam

Defendet Anglus, Pontifex, Caesar, tua

Ibera Tellus; pectus hoc siquid potest,

Etiam patebit ultimae pro te neci.

*Cath.* Grata est voluntas ista; si Regem petas,

Defende causam More. Vos mecum meae

Venite Famulae, vester in nostro est dolor

Amore. *Pedis.* *1.* Noster in tuo est luctu dolor,

Et dum dolore Regium pectus fremit,

Artus tenellos nulla pertentat quies.

*Cath.* Meum est timere quicquid impendet mali,

*Pedis. 2.* Nihil evenire triste Reginae potest,

Quin hoc ruinis terreat pectus novis.

*Cath.* Venite mecum, cuncta disponat Tonans.

## 14. SCENA II.

Henricus Rex, Brianus, Bolena.

*Henricus Rex.*

Briane, dic quae fama iam Regis tui est?

*Brian.* Regem salutis esse sollicitum suae.

Namque una toto potior est regno salus.

*Henr.* Quid de Bolena? *Bria.* Regio dignam thoro,

Dignamque, sceptro virginem, dignam tuo

Amore amicam. *Henr.* Nobiles ecquid mei?

Ecquid Senatu? *Brian.* Quod placet Regi, placet;

Curanda semper, inquiunt, primum est salus.

*Hen*. Istos veremur attamen. *Bria.* Paucos timor

Invasit aliquis, causa quae sit, haud sciunt.

Iudicia populi nemo Rex curat sui.

Regem sequuntur Nobiles quando favet.

Spes dignitatis allicit; Iudex sui

Nemo esse Regis debet. *Henr.* Ast ordo sacer.

Quid ille de me? *Brian.* Murmurat, causas petit,

Divisa partes studia iam multas habent.

Probare multi non volunt, plures probant.

*Hen.* Quid tu Briane? *Br.* Regibus quicquid lubet,

Istud licet: nam Iura Reges non ligant.

Quae grata sunt, sunt licita regnanti bona.

Amare primum quod volunt, dein frui.

Regum est voluptas, subditos decet labor.

*Hen.* Agedum voluptas haec mea est; hoc cor meum,

Haec spes, Bolena, pallidum excutias metum,

Et mordicantes exulent curae procul.

Fies beata Regis amplexu tui.

*Bolena.* Isto licebit, cum voles, tantum modo,

Duces pudicam, virginem, castam, probam.

Fides pudoris integra est. Equidem tuus

Mihi iam medullas tangit, et fibras amor,

Tuoque vultu vulneror, nunquam tamen,

(Gemmata Coeli tecta, Divorum Domos,

Ipsumque testor lucis aetheriae iubar)

Nunquam pudoris claustra solventur mei,

Nisi nuptiarum vinculo. *Henr.* Regis preces

Etiam repelles? *Bolen.* Cum pudore sint preces.

*Hen.* Cum amore sunt. *Bo.* Nec virginem solvent preces,

Nec amor pudicam. *Henr.* Nempe tu nescis tuum

Amare Regem. *Bolen.* Te meum Regem colo;

Si vis amabo coniugem. Nosti meum

Quo flagret igne pectus, at pudor placet.

*Henr.* Briane, cura ne quid huic desit meae.

Subite in Aulam, consilia volvam hic mea.

*Brian.* Longlandus ecce, Regis affatum petit.

## 15. SCENA III.

Henricus Rex, Longlandus.

*Henricus Rex.*

Vt semper aequor turbido impulsum Noto

Vel huc vel illuc fluctibus fractis cadit;

Sic vita Regum; turba curarum influit,

Et turba rursum; nulla regnantum est quies.

Si arridet aliquid Principi, haud vulgo placet.

Et iudicare Principem cuncti volunt.

Nunquam voluptas libera est. Testor tamen

Radiantis Æthrae Numen, aut votum assequar,

Aut cuncta vertam. Nullus in Regem est satis

Iustus tumultus; Arguant, damnent, fremant,

Sceptrum Bolena capiet, et Regis thronum.

Haec est voluptas, et voluntas est mea.

Longlande quid tu? *Longl.* Parui iussis tuis;

Discussa res est tota; nec certi satis

Iuris quod optas. Nuptias cuncti probant;

Dubitare pauci vix queunt. Menti tuae

Hanc adde legem; quod volunt docti, sequi.

Vna est salutis, crede Rex, certae via,

Quod lege certâ Praesulum sanxit Pater

Mutare nolle. *Henr.* Rursus in dubios trahis

Animum tumultus. *Longl.* Tota Reginam Anglia

Amat, petitque; sanctitas vitae placet,

Castique mores, et pudor, pietas, fides.

Reperire virtus ipsa maiorem nequit.

*Henr.* Decus omne, fateor, integrae vitae tulit.

Tam sancta, tam pudica, tam affatu gravis.

Virtute radiat, iubare quam Phoebus magis.

Quid fiet ergo? deseram quod Rex volo?

Quod amo? quod isto pectore occlusum latet?

Meum revellam cor mihi? Nunquid mihi

Quicquam est timendum? *Lon.* Forsitan Caesar tibi

Rex, est timendus; namque Reginae suam

Putat esse causam. Crede Rex Burgundica

Domus hic laborat; dedecus nescit pati,

Regalis ille sanguis, iras colligit,

Subitoque motu saevit, et quod non cupit

Severitate vindicat. *Henr.* Rursum abripis

Mentem in tumultus, Caesar est armis potens,

Validâque totum territat mundum manu:

Et imminere iam meis regnis potest.

Quid heu? quid amens corde turbato loquor?

Istum verebor Caesarem, et sceptrum geram?

Parebo regnans Caesari? Plusquam est satis;

Fiet, quod opto. Pontifex utinam meos

Probet dolores! Debet hic multum mihi;

Iuvi vocatus, quicquid optavit, dedi.

Meritis rependat gratiam. *Longl.* Novit tuam

Iam Roma causam, Pontifex motus dolet,

Favere vellet; merita commotum trahunt.

At statuat aliquem ut arduae causae modum

Ab urbe mittit Iudicem. *Henr.* Quem? edissere.

*Longl.* E purpuratis Patribus Campegium.

Volsaeus alter iunctus est Iudex simul.

*Henr.* Bene est, soluto corde iam liber feror.

Audita multos causa dissolvet dolos.

Nunquam recuso Iudicem: actutum meas

Subeat in oras. *Longl.* Angliae portum tenet,

Subitque regnum. *Henr.* Perge quod superest, tuis

Hoc mando curis; quod petit tempus, para.

*Longl.* Sed en Senatus, Regium accedit thronum.

## 16. SCENA IV.

Senatus, Henricus Rex, in Senatu Roffensis episcopus, Morus, et alii.

*Roffensis.*

Fortunet Æther, Magne Rex, sceptrum hoc tuum.

Vides Senatum, causa commotum trahit

Tuae salutis, consule et regno, et tibi;

Precamur omnes; Anglia expandit manus

Supplexque Regi lachrymas offert suas.

Nunquam repelle coniugem, sanctam, piam,

Et castitatis inclytae exemplar novum.

Vis magna Regum est; aurea quicquid face

Surgens ab undis lustrat, aut tegit cadens

Curru soluto Phoebus; hoc Reges habent.

Submissa Tellus, ceu vices magni gerant

Tonantis, illos suspicit, tremit, colit.

At ipse Regum Rector, et Regum est Deus,

Cuius tonantes Numen horrescunt poli,

Timentque Manes; Hunc decet Reges Deum

Semper pavescant: si quis irritet polos

Superbientis error infandus throni,

Frustra haud coruscos aethere incusso globos

Molitur, altos vertices Regum quatit,

Et regna vertit integra, et plebem opprimit.

Istud verendum est, una ne totum premat

Ruina regnum. Non feret, nunquam feret

Quod obstinatâ mente moliris nefas.

Eiicere ductam coniugem, et foedâ sacrum

Polluere thalamum labe. Non dubio est locus,

Rem iudicatam solvis, et certam negas.

Latere Regum scelera non possunt diu,

Iam fama sparsit. Ista transversos agit

Cupido Reges; cordis imperium Venus

Exercet omne, ratio deiecta est loco,

Animum voluptas cum subit. Sit Rex satis,

Audi monentes, coniugem serva tuam;

Et pone quicquid impius suadet furor.

*Henr.* Amoris iste sermo, quem Praesul facis,

Amoris in me est; nostra tibi curae est salus.

Gratum est: vereri sed tamen iam sit satis.

Nihil hic timete, conscium testor Deum,

Amor hoc salutis corde sub nostro latet,

Non est libido, coniugem sanctam hactenus

Habere licuit, Regiâ excelsam domo,

Vultu venustam; placuit, ast ultra nequit.

*Morus.* Consulere famae maximos semper decet Reges,

Ducesque; vita cum foeda est Ducum

Excutere sacrum subditi tentant iugum.

Age Rex, Bolena regium ascendet thronum?

Coniuncta Regi regium implebit thronum?

Quid Fama dicet? Vulgus infamem putat

Et impudicam, prostituto quae suum

Pudore passim perdita extinxit decus.

Vicina testis Gallia est, scortum hic fuit;

Et nostra testis Anglia est; virgo hic prius

Fregit pudorem: fabula et vulgi probrum est.

Vt nempe consors Regis impura manu

Tua sceptra tractet? Magne Rex, famae tuae

Meminisse debes, laesa vix unquam redit.

Et Christiano nuberet Regi impia?

Sectam Lutheri sequitur, et mores simul.

Ea fama vulgi est. Tu tuum serva decus,

Titulo superbus iam novo, dum Ecclesiae

Defensor audis. Roma nam nunquam hoc nefas

Amica cernet, ipsa damnabit nefas.

*Henr.* Probata More iam tua est Regi fides;

Grata est voluntas. Ista ne rursum occinas,

Commenta vulgi; ficta sunt quae iam refers.

Bolena Virgo est, fama mentitur levis,

Sic saepe lacerat optimos vulgus viros.

Famam Bolena temnit, involvit suos

Virtute mores. Sit satis; nunc dum est opus,

Quem Roma mittit Iudicem, occursu prius

Excipite vestro, cerno, namque ad nos subit.

## 17. SCENA V.

Campegius, Henricus Rex, Volsaeus.

*Campegius.*

Vrbemque et Orbem qui sacrâ fraenat manu

Regum secundus Arbiter felix tibi

Iubet esse Regnum: filium amplexu sacrae

Dilectionis stringit, et retinet suum.

*Henr.* Vivat beatus Pontifex, regum parens,

Dominusque rerum. *Cam.* Iudicem causae hic vides;

Me misit ille, mandat ut causae Arbiter

Volsaeus adsit. *Hen.* Sit licet, votum hoc meum est,

Decernat aequum quicquid errorem facit.

*Campeg.* Iam certa totum fama pervasit solum.

Miratur ipse Pontifex, urget graves

Caesar querelas, omnium est certus dolor.

Si causa nostro caperet arbitrio modum,

Gauderet Orbis. *Henr.* Opto, vos finem date.

Regenda vestro iam mea arbitrio est salus.

*Campeg.* Vtinam liceret lite non motâ exequi

Quod poscit aequum. *Volsaeus.* Forte, Reginae prius

Suadenda pax est; ut reor, pacem volet.

Modesta, sancta est, pacis optabit locum

Vt sola vivat. *Campeg.* Ergo Reginae prius

Tentetur animus; sola si vitam expetat,

Res acta tota est; Iudices si nos volet,

Praesto ad tribunal adsit. *Hen.* Hoc iam sit ratum.

Nihil moror, Volsaee Reginam mone.

Subeamus aulam, consilia non deerunt nova.

## 18. SCENA VI.

Catharina, Volsaeus, Varamus.

*Catharina.*

Quis est rumor? Iudices ergo meae

Ab urbe causae Pontifex Magnus dedit?

*Varamus*. Regina, sic est, purpuratus hic Pater

Adest ab urbe, Iudicem hunc fas est pati.

*Cathar.* Ergo obstinatus Regis insultat furor?

Et ista coeco corripit victum impetu

Libido regem? Magne Coelorum Tonans,

O qui recessus cordium et fibras vides,

Imosque scrutans pectorum nosti sinus,

Et ista pateris? Istud amentis nefas

Facinusque Regis? *Varam.* Tanta tempestas tuum

Ne turbet animum, diriget causam Tonans,

Volsaeus eccum; forte mandatum feret.

*Vols.* Regina vive; *Cath.* Nempe, Reginam vocas.

*Vo.* Etiamque veneror hactenus. *Ca.* Nempe hactenus?

Quid est? quid urges? *Vols.* Nuntium pacis fero

Si grata pax est. *Cath.* Grata pax est, si mihi

Pacem relinquas. *Volsae.* Si voles; iam Iudicem

Huc Roma misit, ipse connubium ut tuum

Cum Rege noscat; solvat, aut ratum probet.

Haec est potestas. *Cath.* Nempe connubium ut meum

Cum Rege noscat? Pontifex istud prius

Sanxit, probavit, annuit; magni duo

Iunxere Reges dexteras, foedus ratum

Fecere nostrum, nata proles est mihi

Regique, tota gratulata est Anglia,

Applausit Orbis. Ecce bis denos simul

Habitamus annos, certa connubii fides

Dubios reliquit optimos nunquam viros;

Quid nunc? et actam rursus agere rem cupis?

Volsaee tanti causa tu solus mali es,

Perdisque Regem. Scilicet quando tua

Gravis est libido, nec tibi Nepos meus

Favere Caesar iam potest, in me irruis,

Et dira fundis odia, et exitium ingeris.

*Vols.* Suadere pacem venio, si pacem voles

Praesto est tribunal si negas. *Cath.* Cede hinc, abi,

Veniam ad tribunal, causa me audacem facit.

O sors! et usque et usque me iactas tuis

Adversa fatis? ergo Connubii mei

Quisquam revellet improbans Iudex fidem?

Æterne Genitor, cernis hos fletus meos

Animi dolores cernis, ô aliquod mihi

Solamen a te! *Procur.* Domina, ne tanto tuum

Confunde luctu pectus, en Regem vides,

Venit ad Tribunal, Iudices adsunt simul.

## 19. SCENA VII.

Campegius, Volsaeus, Henricus Rex, Catharina Regina, Brianus, Varamus.

*Campegius.*

Optanda fuerat optimae pacis quies;

Spes ista non est; causa Iudicium petit.

Et nunc sedemus Iudices. Summus iubet

Princeps sacrorum Pontifex. Tabulas lege,

Nostra ut potestas constet, et causae modus.

*Recitatur Pontificis Mandatum.*

*Vols.* Dicenda nunc est causa, Rex adsit prior,

Regina deinde. Ferre Maiestas suos

Vtrimque debet Iudices. *Campeg.* Nunc tu prior

Pro Rege loquere, deinde Reginae vices,

Quisquis subibit, Ordo Iudicium regit.

*Brian.* Pro Rege causam, quando Maiestas iubet

Aggrediar. *Var.* Agedum postulat nondum hoc locus.

In hunc et istum Iudicem assensum prius

Require nostrum. *Brian.* Iudices ambos dedit,

(Recitata lex est) Pontifex; nulla est mora;

Certa est potestas. *Vara.* Lex sit, assensum negat

Regina, quivis non dari Iudex reae

Debet, potestque. *Bria.* Certa lex est, quamdiu

Revocata non est, aut novam legem doce.

Aggrediar iterum. *Proc.* Provocat, nondum tibi

Dicenda causa est: nec locum, nec Iudices

Regina patitur. *Cath.* Provoco, appello; meus

Sit ipse Iudex Pontifex. *Camp.* Quid te movet

In hoc Tribunal? Iudices aequi sumus.

Mandata promas, ipse discedam prior.

*Cathar.* Nec iste Iudicii locus; nec Iudices

Favent querelae. Litis author hic sedet,

Rex ipse cunctas Angliae fraenans plagas;

Ego peregrina. Iudices ambos sibi

Rex obligatos novit, et sperat suos,

Vtrumque fecit Praesulem. Testor Deum

Pro lite nullus pectus infestat timor;

Haec causa nostra est, provoco. *Vol.* Frustra, novam

Vel prome legem. *Henr.* Quid tuas tanto genas

Regina fletu spargis? haud odio meus

Animus laborat, conscium pectus pati

Istosque dubiae mentis haud possum metus.

Cura est salutis; causa dicatur, volo.

Pronuntiate Iudices, nec sit mora.

*Cathar.* Nil provocatae Iudices causae dabunt?

*Vol.* Nec fas, nec aequum est, causa dicenda est tibi.

*Cath.* O Rex, per istas lachrymas, si quid mei

Amoris in te est, supplicem cernis tibi,

Licet ipse nolis, Coniugem, cernis tuam

Tuique amantem Coniugem; per has manus,

Per ista genua, per tuum sceptrum, precor,

Per hanc meam, per hanc tuam natam, precor,

Concede Lachrymis aliquid, et quondam tuae

Concede charae coniugi, Iudex tuam

Meamque summus Pontifex litem audiat.

*Henr.* Regina, surge, quod petis, fiat volo.

**CHORVS.**

Virginum Anglicarum.

Quicunque amat flecti potest,

Humanitatis est capax.

Libido succumbit sibi,

Cum pectus affectu tremit.

Rex non ferre potest suae

Lachrymas pudicae coniugis.

Animumque movit intimum,

Vultus nitentis syderis.

Sed ferre non potest diu,

Venus quod obstat ausibus.

Iterum redibit ad nefas,

Et rursus ardebit iecur.

Simulare Reges sic sciunt,

Vincuntur et vincunt tamen.

Paucis Bolena nutibus

Flammam excitabit maximam.

Haec est amoris magna vis

Nil ferre quod flammas premit.

Haec foeminae vis pervicax,

Voto potiri quod iuvat.

Victor resiste qui potes,

Namque illa vincens opprimit

Bolena iam Regem tenet,

Flammam fovet, sed se negat,

Et dum negat flammam fovet.

Damnosa lateri fit comes,

Tractat dapes, tractat thoros,

Tractando Regem decipit,

Tractando Regem lancinat.

Perversitatis est genus

Miseros amore fallere.

Sic sauciat placens amor,

Et amando saucios necat,

Frustra tamen, Rex hic amat,

Nam Roma non probat scelus,

Haec certa semper est fides,

Probare quod fecit Deus.

Favere Roma dum solet

Fallere fidem nunquam solet.

Prement Tribunal Iudices,

Sed hi probabunt nuptias.

Quod lex probat, nemo improbat;

Lex certa vitae regula est.

Non aequitas probat nefas,

Cum fert tribunal aequitas.

Crudelis illa plus tamen

Saevire contendet Venus.

Thronum Bolena regium,

Sceptrum Bolena regium,

Thorum Bolena regium,

Ascendet; accipiet, premet.

Restare semper lachrymae,

Restare debent lachrymae.

Nos hinc cantus Virgines

Et lachrymas demus novas,

Nequeunt moveri lachrymis,

Nec fata mutantur prece;

Subire fortunam decet,

Quam fata donant patriae.

## 21. ACTVS TERTIVS

## 22. SCENA I.

Henricus, Campegius, Volsaeus, Brianus, Guilhelmus Varamus.

*Henricus Rex.*

Rursum ad tribunal, Iudices; Nunquam mora

Obesse Regi debet, et tantum moram

Regina quaerit. Pectoris moti vagos

Superare fluctu, nequeo, succumbo mihi,

Et dubia turbat, vexat, infestat salus.

Vacate causae Iudices. *Campeg.* Equidem cupis,

Alia potestas facta Reginae fuit.

Et ipse Iudex Pontifex Romae est datus.

*Henr.* Si provocavit illa, concessa abnuo,

Dicenda causa est, ferre iam nolo moras

Pornuntiate iudices. *Volsaeus.* Ne sit mora

Iterum ad Tribunal; quicquid hinc, quicquid potest;

Pars inde promat. *Brian.* Regium nutum sequens

Aggrediar ergo. Iulii scriptum Papae

Diploma promo, fraudibus ne sit locus,

Errore constat: ordo falsarum patet

Cuicunque rerum. Regis Henrici fuit

Ætas tenella, at istud hoc scriptum negat.

Nam natus annos ipse bis senos fuit.

Hic nuptiarum finis, ut nostri foret

Pax certa regni: poterat at nondum puer

Meminisse pacis; cumque regales thoros

Catharina consors adiit, Henricus Pater

Tristi supremam clauserat fato diem.

Petita Romae multa, descriptae preces,

Missae, remissae; quicquid est actum, puer

Nescivit hic Rex, cuncta mandato carent.

Affinitatis Pontifex obicem abstulit

Equidem fatemur; alius infirmas obex

Semper reliquit nuptias, nec hunc suo

Removere iure Pontifex unquam potest.

Coniuncta namque tunc suo Arthuro fuit

Regina sponso, passa quae coniux virum est,

Et dissoluto est vinculo exclusus pudor.

Haeret potestas prima, nec quicquam hic potest;

Et quod secutum est lege fit nulla ratum.

Caelestis haec, et Iuris humani est fides.

*Vols.* Dicenda utrimque causa: nunc dicat rea;

Diffugia rursum quaerere hic certum est nefas.

*Varam.* Nullam severi iuris aut legem novam,

Veterem aut veremur; iura Reginae probant

Humana causam, nuptias nullus ratas

Obex resolvit. Provocatae cesserat

Rex ipse causae, Summus est Iudex Papa.

Cur hoc tribunal rursus? at dicam tamen,

Carere iure causa Reginae nequit,

Affinitatis Pontifex obicem abstulit,

Fateris, inquis: alter est obex ais,

Coniuncta sponso passa coniux est virum,

Adire fratris potuit, haud unquam thorum.

Haec causa duplex. Verba non fallax feram,

Affinitatis ergo nulla vis ratas

Dissolvit unquam nuptias: hic omnia

Humana cessant iura, nil pactis obest,

Vis nulla legum. Fuerit aetatis puer

Tum Rex tenellae; crede, non aetas obest,

Cum lege certâ summus edicit ratum,

Quod vult Sacerdos, Pacis augurium fuit

Regale foedus, pacis experta est bonum,

Britanna Tellus. Angliae testor plagas,

Quacunque tumidum parte despiciunt mare,

Florere nunquam posset hoc regnum magis.

Hic arma cessant, omnium ubertas fluit

Optata rerum, Sacra Maiestas, tuam hic

Appello mentem, testor hoc sceptrum tuum,

Saepe, inquiebas, ista debentur novae

Felicitatis tempora uxori meae.

Vna est beatum quae facit regnum suis

Regina lachrymis. Passa sed coniux virum est,

Regisque fratrem. Si licet, testor tuum

Coeli Monarcha Numen, et Phoebi iubar.

Ne iungeretur coniugi Arthurus suae

Pater ante cavit, cura matronae data est

Nam tabe Princeps corpus infirmum gravi

Languens trahebat; ipsa confessa est probae

Regina vitae, rursus appello tuam

Rex magne mentem, regiam appello fidem;

Inventa virgo est cum tuum intravit thorum.

Tua ista vox est, regiâ nostram fide

Confirmo causam. Quicquid opponis, cadit;

Et veritatis Iudices lucem vident

Certare levibus non decet tantum dolis

Cum causa regis anxium exercet forum.

*Cam.* Audita causa est; quid tamen? quid hi volunt?

## 23. SCENA II.

Roffensis, Campegius,Volsaeus, Rydlaeus, Henricus Rex.

*Roffensis.*

Novum hoc tribunal, forma iudicii haec nova.

Inusitatum Regibus nostris forum.

Rex ipse causam dicit, et causam simul

Regina dicit; ipsa Maiestas rea est.

Periere mores, Ætheris Magni polos

Nondum veremur: certa connubii fides

En hic laborat. Iudices, non est satis

Solia ista premere; levibus hic ingens modo

Fit pugna verbis, causa perspecta est satis

Et nota vobis Regis in certo est salus,

Periclitatur Angliae regni salus.

Hoc cogitate. Tollite ambages fori,

En scripta causa est, quisquis oppugnat, fidem

Oppugnat hostis, Cernit hoc pectus Tonans

Istas medullas cernit, atque amimi sinus,

Si falsa scripsi flammeos ruptis globos

Iaculetur in me nubibus, caput hoc stygi

Immittat atrae. Sacra divini probant

Oracla verbi quicquid hic claudit liber.

Si causa poscit, morte testabor meâ.

Si quis senili est corpore in nostro cruor

Vocem hanc probabit. Nuptias, ô Rex, tuas,

Sit testis Æther, solvere in terris potest

Vis nulla legum. Cernite hos, et hos libros;

Laborat ordo quisquis in regno est sacer.

*Ca.* Depone libros; tu quid in causam hanc moves.

*Rydlaeus.* Iniquitate motus accedo forum;

Et hoc tribunal. Arbitri in partes eunt,

Iusta hic laborat causa dum Iudex timet;

Et iudicare clara dum res est nequit.

Vbi nunc severus Angliae quondam rigor?

Etiam timetur Veritas; aut est suâ

Invisa luce; lucis istius iubar

En his refulget in libris; legum sacra

Hic iura Regis nuptias firmas docent.

Vox haec bonorum est. Anglia incumbit suis

Iam prona damnis, deserat nam si suum

Regina thalamum schismata et sectae novae

Dubiaque penitus dividet regnum fides.

Hinc bella diris Caesar urgebit minis,

Armatus unde Civis in Civem ruet.

Pretium furoris Anglia in ferrum cadet.

*Henr.* Haeretis iterum Iudices? frustra timent

Qui verba fundunt. *Camp.* Subita ne properes rei

Iudicia magnae, veritas amat moram,

Qui iudicando properat, iniustus fere est.

*Henr.* Res ipsa poscit clara iudicium breve.

Etiam tribunal deseris? *Camp.* Sic est opus

Si sera causa est Magne Rex patere has moras,

Iudicia Romae subita Iudex non facit.

*Volsaeus.* Nec ipse nostro solus arbitrio queo

Finire causam; patere rex tempus breve;

Et hoc tribunal coge cum rursus voles.

## 24. SCENA III.

Henricus Rex, Thomas Morus.

*Henricus.*

Quid igitur? ecce pepulit hoc pectus tremor?

Consurgit ira, serpit in fibras amor,

Instabilis instar aequoris raptus feror.

Quid, Anime, titubas? Vincar, et quod Rex volo

Non obtinebo? Non decet Regem sequi

Iudicia Legum; Iudicem nullus suum

Rex confitetur; ipse mihi Iudex ero.

Bolena, quanto pectus hoc motu quatis!

Bolena, quanto concutis regnum metu!

Te odere cuncti solus ego te Rex amo,

Consurgit hostis Anglia, at pro te feram,

Quicquid ferendum est; hic amor fiet furor.

Aut hanc probabunt coniugem, quam Rex volo.

*Mor.* Rex magne, pauca proloquar, si das moram.

*Henr.* Eloquere More: plena libertas tibi est.

*Mor.* Regina mittit, quem vides; ut te Tonans

Regem suumque Coniugem servet diu

Eadem precatur. Scire Maiestas tua,

Iam debet istud; Iudicem missum prius

Revocat in urbem Pontifex; Iudex erit,

Dicenda Romae est causa. *Henr.* Dicatur, volo.

Curabo causae ut Pontifex addat modum.

*Morus.* Rex magne, publicare mandatum decet.

*Henr.* Satis ipse novi; facite Legati ut sciant.

Dic More, novi pectus et mentem et fidem;

Nunquid probabis nuptias Regis novas?

*Morus.* Nunquam probabo: liberam mentem vides,

Nunquam probabo. *Henr.* Si velim? *Mor.* Non hoc licet

Quod semper optant Principes. Ne Rex velis,

Eiicere primam coniugem si mens tibi est,

Tibi tuaeque Patriae exitium paris.

*Henr.* Mihi acquiesce, More, tu per me novo

Honore surges. *Mor.* Nullus hanc mentem mihi

Mutabit unquam, sit licet primus tuâ

Honos in Aula; vir bonus constans manet,

Quem dona flectunt esse non potest bonus.

*H.* Nil, More, pro me? *Mo.* Crede Rex pro te omnia,

Et hoc acerbae corpus impendam neci

Si sit necesse: ratio permittit nihil,

Moliris istud quando quod leges vetant.

Rex oro muta cordis hoc votum tui.

*Henr.* Hinc tu recede, quod petis curae ocyus.

*Morus.* Regina, Rex, en prodit, audi Coniugem.

## 25. SCENA III.

Catharina, Henricus, Maria Filia.

*Catharina.*

Abimus ergo, chare Coniux, O nimis

Mihi triste nomen! coniugem ut coniux suam,

Vltro repellat? iam tuo tota excidi

Amata quondam pectore. O fatum grave!

O sors! et istas ingeris clades mihi?

Vt te relinquam? deseram hanc Aulam tuam?

Potius per istud pectus, et notos tibi

Sinus, cruoris ultimas guttas mei.

Ferro require; plus amoris hic latet,

Quam tu cruoris exiges, coniux. *Henr.* Quid est?

Dubium quid istud nomen? *Cath.* Et dubium tibi?

Hanc cerne prolem, Filiam hanc coniux tibi

Non dubia peperi. Nunquid eiicies parens?

*Henr.* Sit ista nata nostra, fortunae est meus

Tribuendus error; *Cath.* Nempe fortunae tuam;

Tribuere natam Genitor, et sponsam voles?

Ibera Tellus cur reliqui te! tuos

Britanna Tellus cur subivi limites!

Latere potui; clara Reginae in throno

Fulsi, ut laterem: melius ah! melius lares

Potui paternos colere, Coniux ô tamen!

O chare coniux! *Henr.* forsitan coniux fui,

Hoc dum putabam foederis nomen mei,

Nunc est apertus error, errorem exuo.

*Cathar.* Istud negabis nomen? admitte alterum.

O Rex! *Henr.* in isto non ago Regem loco.

Causa est salutis, iudicis vocem peto.

*Cath.* Patere ergo quicquid postulat Iudex morae.

Cur ante coniux displiceo? Si quod meum est

Oppone crimen; si quod est, supplex precor

Ignosce Coniux; supplicem cernis tuam

Tuamne dicam? sum tua, et natam tuam

Hic ecce cernis. *Henr.* Surge, ne terram premas;

*Cat.* Quaenam ergo surgam? misera, deiecta, impia?

*Henr.* Regina surge. *Cath.* Nomen hoc si das mihi,

Regina sacram Regis appello fidem,

Regina nulla est, aut simul coniux tua est.

Nondumne nosti coniugem? nondum tuam?

*He.* Assurge Coniux. *Cat.* per tuam Coniux fidem,

Per sacra nostri iura coniugii precor,

Per has manus, per hos pedes, per hanc meam

Tuamque Natam, cordis excludas tui

Turpes amores, una te infestat Venus

Infame monstrum; consule et famae tuae

Meaeque solus finies litem arbiter

Libido pectus foeda si linquat tuum.

*Hen.* Non ista causa est, Regiae opprobrium Domus

Me cogit; ipsa fervidam hanc mentem regas?

*Ca.* Mei memento. *He.* sum memor. *Ca.* prolis memor.

En ista proles est tua. *Henr.* agnosco meam.

*Maria.* Miserere Matris Genitor, et natae tuae

Miserere. *Henr.* Nata, sit satis, iam sum memor.

*Mari.* Miserere Matris. *He.* Nulla miseria est tuae

O Nata Matris. Facere quid pro te queo?

*Cath.* Faceret maritus quod sua pro coniuge;

Faceretque quod Rex regiam quando fidem

Regina poscit. *Henr.* Vade nil deerit tibi,

Praestabo quicquid Regium debet decus.

## 26. SCENA V.

Haeresis, Luxuria, Impietas, Tyrannis, Henricus Rex.

*Haeresis.*

Vt ecce languet? impotens, tristis, vagus

Vt huc et illuc errat? ut sentit sui

Animi labores? Agite ne pereat mihi,

Initia nostri prima sunt regni, potens,

Libido, pietas pulsa, crudelis manus,

Renovate flammas cordis, in flammas eat.

Bolena mentem turbet, et motus ciat.

*Luxur.* Etiamne friges? membra torpescunt gelu

Et amas Bolenam? non amas, tota excidit;

Illa, illa, sacrum cordi idolum tui.

Lux illa vitae, grata lux vitae tuae;

Nec amas Bolenam? *Hen.* Sentio ignescunt fibrae,

Amo Bolenam; grata lux vitae est meae,

Et impedire tot meos; heu tot, meos

Cupiunt amores? Ipse coniurat polus.

Omnes laborant, ut meos, quâ vi queunt

Tollant amores. *Imp.* Nempe dum langues pavens,

Dum Ius vereris, dum novas leges times.

Favere Iura Regibus semper solent

Cum Iura mutant. *Henr.* Anglia exitium pavet,

Veretur arma, tot minas, tot iam videt

Instare clades. *Tyran.* Cor tibi iam Rex labat;

Regnare qui vult cuncta contemnit potens.

Armatque dextram, stabilit Imperium manus

Cum vibrat ensem. Quando Rex vim non facit

Vltro precatur; non decent Regem preces.

Iubere Regum est; occidat, qui non probat.

*Henr.* Amo Bolenam; testor has cordis faces;

Amo Bolenam; nullus obstabit mihi.

Haec est voluntas, iura connubii mei,

Vel mox resolvant Iudices; vel iam moras

Abrumpo cunctas, Agere iam Regem volo,

Et rapere nostra postulat quantum salus.

In regis una dextera est mors et salus.

*Luxur.* Istis Bolena digna flammis est tui.

*Impiet.* Tu pro Bolena iura comtemnas tuâ.

*Tyran.* Tu quod Bolenae non favet, ferro opprime.

## 27. SCENA VI.

Longlandus, Henricus Rex.

*Longlandus.*

Iudex recessit, Magne Rex. *Henr.* Iudex meus?

*Longl.* Quem misit ante Pontifex, Campegius.

*Hen.* Et hinc recessit? *Long.* Extulit regno pedem;

Revocavit illum Pontifex; mox nox sacris

Parere iussis debuit. *Henr.* Regno exiit?

Et hinc recessit? causa deserta est mea?

Quid iste rursum Pontifex? quid vult? quid est?

Nec iura nostrae Iudices causae dabunt?

*Longl.* Dabit ipse iura Pontifex, Iudex tuae

Vult esse causae; pareas tanto decet

Regi sacrorum et Iudici: si ius sequi

Tua est voluntas, ius dabit custos sacri;

Qui Iuris exstat. *Henr.* Abiit, et Regem tacens

Contempsit idem. Nulla ducatur mora;

Mea est Bolena, Regium intrabit thorum

Mihi facta coniux; regium ascendet thronum

Regina mecum: nil moror, Iudex ero.

*Lon.* Ratione motus hos regas. *Hen.* Ratio hoc iubet

Quod mente verso. *Long.* coeca transversum rapit

Iam pectus ira; siste, da tempus tibi.

*Henr.* En ipse fallor dum breves patior moras;

Iam tempus obstat. *Long.* tempus est semper breve

Quando ira praeceps in nefas longum ruit.

*Henr.* Ducere Bolenam, quis nefas dirum putet?

*Lon.* Qui scit te habere coniugem. *He.* Coniux erit;

*Longl.* At esse coniux prima cum vivit, nequit.

*He.* Istam repellam. *Long.* Non licet, Iudex prius

Decernat aequus; patere Rex parvas moras.

Properasse semper poenitet, cum non potest

Nocere tempus. *Henr.* Iam mihi tempus nocet.

*Long.* Operi nocere non solet tempus bono.

Decidet ipse Pontifex causam brevi.

*Henr.* Decidat ipse cum volet; nunc hoc volo,

Bolena sit regina, sit Coniux mea.

## 28. SCENA VII.

Haeresis cum suis, Longlandus, Brianus.

*Haeresis.*

Nempe hoc decebat; Tartari exulta Domus,

Gaudete Manes, Angliae regnum mihi

Iam iam patebit: nuptiae sunt hae meae,

Rex dum Bolenam ducit Haeresim accipit.

*Long.* O magne Coelorum Tonans, ecquid paras

Miserae et trementi Patriae! totos gelu

Serpit per artus, corde confuso tremo,

Et ominosus territat mentem dies.

*Haeresis.* Notalis ista est Haeresi natae dies

Vestra est Sorores haec dies. *Luxur.* luxum volet

Meum Britannus, Luxuria quicquid facit

Faciet Britannus; *Imp.* Iuris excutiet iugum;

Et Christiana quicquid iniungit fides,

Nolet Britannus. *Tyran.* Christiano sanguine

Dextrae rubebunt; exilia, coecos specus,

Ignes, catastas, verbera, et diras cruces

Miseris Britannus Christianis adferet.

*Haeresis.* Hic nuptiarum fructus est, hoc est nefas.

Videre tales nuptias quantum iuvat?

Iam iam licebit; dexteras, animos, fidem

Iunxere Reges; Aula laetitiis sonat.

*Longl.* Iterum trementi pectore et fracto feror.

Sim falsus augur ô Tonans; ô quot neces!

O quot gementis Angliae intueor mala!

Cerno Brianum, pectoris crescit tremor;

Quid est Briane? *Brian.* Nuptiae Regis novae.

Bolena coniux Regis est; fidem dedit.

*Lon.* Quo teste tandem? *Bri.* Nescio, vix est satis

Notus sacerdos; acta res est; hoc cupit

Nunc Rex, Bolena regiam excelso ferat

Vertice coronam; tota iam Regis Domus

Parat triumphum, gaudiis vacat Domus.

En Rex et ipsa, prodeunt cuncti simul.

## 29. SCENA VIII.

Henricus Rex, Bolena, Granmerus.

*Henricus.*

Quod Angliae foelix meae, et faustum diu

Aspiret Æther, iam meis factum est satis

Factum est abunde precibus; exsolvi meam

Timore mentem, libero voto feror,

Cessant tumultus conscii cordis male

Haec nostra coniux, Angliae nostrae decus,

Et digna Rege: restat ut sacrum ferat

Diadema regni. *Bole.* Magne Rex quod vis, iube.

Tua est voluntas ut tui regni simul

Sim facta consors. *Henr.* Decuit, et favit polus:

Granmere Praesul vertici imponas decus

Regale sponsae. *Granm.* Sic decet, tibi Angliae

Rex gratulatur, laeta Maiestas tua

Quod liberato pectore hoc sceptrum gerat.

Tibi gratulatur, regia ô coniux, tuo

Quod rex amore Patriae Dominam dedit.

*Βοl.* Etiam hunc amorem Patria accipiet meum,

Anglos amabo semper, et Patriam meam.

*Granm.* Regina flecte; regium impono decus

Diadema capiti: dexteram sceptrum impleat.

Regina vive. *Henr.* Gratulor, tu iam latus

Regina claude; Regium solium preme.

*Acclamatio.*

*Annet, perennet, vivat, aeternum regat.*

*Henr.* Sit testis Aether, conscium testor polum

Fuit salutis cura connubium hoc novum,

Catharina coniunx hactenus, nunc abdico;

Regina non est, abnuo; haec coniux mea est,

Regina vestra est. Festa sit regno dies;

Auspicia Dominae plebis in ludos eant.

**CHORVS.**

Vitiorum et Virtutum.

Vbi a parte una Haeresis cum suis, ab altera Ratio cum Pietate et
Clementia.

*Haeresis.*

Nunc tandem laetis resonent ululatibus umbrae,

Et piceos styx mota lacus Phlegetonque, Acheronque

Attollant undas; fas est ridere sub Orco,

Et nova de mediis solatia sumere poenis,

Invidiam satiare suam, rabiemque replere;

O Manes, Hymenaee, Hymenaee instate sonoris

Vocibus, haec vestrae nam sunt sponsalia natae,

Dum sibi Rex nullâ coniungit lege Bolenam,

Me sibi desponsat secretis Angliâ fatis.

*Luxur.* Luxuria taedas praeferam,

Et Nuptiarum pronuba,

Tuos labores occinam.

Per me Haeresis semper venit;

Cui libido mater est,

Vel ambitio sui impotens.

*Ratio.* Quisquis secutus sensuum celer impetum

Rationis excussit iugum, infirmo pede

Cadit in ruinam. Hoc Anglia exitium est tuum.

Ratione spretâ dum fovet Regem Venus.

*Impiet.* Alteram taedam manus ista vibret

Haeresis per me tua regna surgunt,

Dumque Rex Romae pia iura temnit,

Nasceris ipsa.

*Pietas.* Quisquis Domini temnit habenas,

Quisquis sacras pectore leges

Eiicit, et se substrahit aris,

Nullo calcans iura timore,

Hunc Deus altâ despicit arce,

Ruit exitii nescius atri.

*Tyr.* Me quoque iam piceam decet hic protendere taedam;

Et sanguinea verbera dextrâ,

Haeresis armatâ dum spargit funera dextrâ,

Cumulans mortes mortibus atris,

Tum regni stabilit, firmatque in sanguine sedem,

Lenia languent regna regentum.

*Clementia.* Quisquis severo pectore

Sitiens cruorem in noxium

Oblectat animum et dexteram,

Curare non potest Deum,

Vno recedit impetu,

Humanitatis et suae

Expers salutem deserit;

*Haeresis.* Quaerenda nunc est certa regnandi via;

Modum, sorores, quaerite et modum date.

*Luxuria.* Donec voluptas, Luxus, et Venus placent,

Tu possidebis Angliam, et Regem simul.

*Ratio.* Vbi voluptas et Venus,

Ibi nullus est usquam Deus.

Secum trahit, secum fovet

Libido semper heresin.

*Impi.* Donec Romanae contemnet iura Cathedrae,

Firmabis imperium tuum.

*Pietas.* Quicunque iura Ecclesiae,

Sacrosque contemnit patres,

Et arbiter sibi legis est,

Catholicus esse non potest.

*Tyran.* Donec districto dominabitur ense, vigebis;

Crudelitatis est novae

Firmare semper Haeresim.

*Clement.* Animos severos Haeresis semper parit;

Vrit, revellit, destruit,

Secat, necat, ruit, obruit.

Misera haec videbit Anglia.

## 31. ACTVS QVARTVS

## 32. SCENA I.

Catharina, Longlandus, Maria Filia, Pedissequae.

*Catharina.*

Excidimus ergo; Regis Imperium datum est,

Thorumque pellex iam meum, et meretrix thronum

Tenet, Bolena; Regiâ expellor domo

Non digna Coniux, tollitur sacri decus

Regale capitis, et meae regni manus

Sceptrum, relinquunt. Ipse Rex, heu dura vox!

Rex ipse nostros pectore exclusit suo

Amens amores, exuli exilium imperat.

Nihil recuso; pellat, eiiciat, necet,

Mors una nostrae finiet vitae mala.

Occidat, aberit a meâ crimen nece.

O Aula fallax! *Longl.* Pectoris luctum rege

Regina. *Cath.* Nomen tolle, iam non sum amplius.

Fortuna tantum nomen invidit mihi.

*Longl.* Tamen iste magnus pectoris cesset dolor,

Generosa Princeps. *Cath.* Faxit aeternus Tonans;

Vt quicquid in me congeret seu sors mali,

Seu Rex timoris, pectore invicto feram.

Tuli secundam, patiar adversam libens.

*Longl.* Nec insolescunt prosperis qui sunt boni,

Nec rebus adversis cadunt: fortem probant

Adversa mentem; prospera exitium trahunt.

*Cath.* Eiicere Regi si parum est, oneret manus

Regalis ira vinculis, claudat specu

Tenebricoso filiam et matrem simul.

Imo hoc patebit, cum volet, ferro caput.

Patebit istud pectus; hinc strictâ manu

Pro amore ducat sanguinem: si non sat est,

Addat Parenti funeri Natae necem.

O sors acerba ! *Longland.* Rursus incumbis tuo

Princeps dolori, deficit qui mox suo

Sese erigebat impetu sanguis tuus.

Ne cede sorti, tempora afflictae Deus

Meliora spondet. *Cath.* Noster exemplum dolor

Iam nescit ullum, prisca non aetas habet.

Ridenda vulgi fabula, ô vulnus grave!

Vbique dicor. *Longl.* Imo iam vulgus tuos

Deflet labores; sanctitas, pietas, pudor

Animo recurrunt: crimen infamem facit,

Adversa non sors; vita te excusat tua,

Fortuna casu quem premit, non est nocens.

*Cath.* Quaecunque veniet, grata sors veniet mihi.

At Nata lachrymis perfodit pectus suis.

O Nata! *Maria.* Mater quo voles Natam voca,

Sequar Parentem. *Cath.* Nata, te Genitor negat,

Et me, maritus; Rex, utramque exterminat.

O dura fata! per scelus nunquid meam

Genuisse dicar filiam? quo quo dolor

Quo me resorbes? *Longl.* Nuptias Orbis tuas

Semper probavit, crede nullum est hic scelus.

Et sancta vitam fama collaudat tuam.

*Cath.* Tibi, Nata, Genitor, et simul Genitrix ero,

Habebis a me nomen; et quanquam parens

Natam recuset, nominis magni notas

Ibera Tellus, et decus stirpis dabit.

Reges, avos, abavosque numerabis tuos;

Et patrueles Caesares. *Longl.* notum est genus,

Fortuna magnae cognita est mundo domus.

*Cath.* Rex ipse nobis est dolor; quanquam opprimat,

Opprimit amantem; corde sub nostro latet.

O si redimere lachrymis possem meis

Miseri salutem Regis! *Longl.* Hanc curam, Deo

Regina linque; fata disponet Deus.

*Cath.* Commendo Regem; cedo, discedo, meae

Venite mecum filiae. *Pedis. 1.* Dominam sequar.

Sui dolores sunt mei, et lachrymae meae.

*Ped. 2.* Fortuna, Domina, quae tua est, haec est mea;

Quocunque pergis, pergo; tu famulam rege.

## 33. SCENA II.

Henricus Rex, Brianus, Volsaeus, Guilhelmus Varamus.

*Henricus.*

Quid ais, Briane? Pontifex legem dedit?

Pronuntiavit Pontifex? *Bri.* Sic est; *He.* meas

Num forte damnat nuptias? *Brian.* damnat novas.

Domo Bolenam regiâ extrusam cupit.

*He.* Meam Bolenam? *Bri.* Nuptias primas probat.

Catharina coniux sit tua, et regni decus

Regina portet, imperat. Quid Rex? cadit

Tuus ille fervor? *Henr.* Quicquid est, recita, lege.

*Recitatur sententia Pontificis per Brianum.*

*Brianus.* Verba ista legis; causa decisa est tua,

*Henr.* Decisa causa est. Anime, quid restat tibi!

Vt ecce trepidas? nulla consilii est via.

Meam Bolenam deseram? vitam meam?

Mihi revellam cor meum? summus cupit

Mandatque Praesul, fulminis sacrae minas

Intentat idem. Christianus sum, meum est

Parere tanto Praesuli. *Varam.* Regem decet

Parere tanto Praesuli. *Henr.* at fiet meum

Infame nomen, tota ridebit meos

Tellus amores. *Varam.* Credet errorem prius,

Sapuisse Regem postmodum. Vix est nocens.

Quem poenitere coepit. *Hen.* at quisnam est modus?

*Varam.* Catharina rursus pristinum sumat decus.

Regina redeat, vera quae coniux tua est,

Abeat Bolena: Crede, cura nunc tuae

Agitur salutis. *Henr.* Ira decedas loco;

Catharina rursus impleat Regis thoros;

Regina redeat; nulla iam placeat Venus,

Abi Bolena; desero amplexus tuos;

Meum tuumque foedus eiuro, abnuo.

Volsaee Regem perdidisti: tu mihi

Iniquitatis author, et magni nimis

Sceleris minister; tu mihi divortii

Causa extitisti. *Volsaeus.* Fateor, et solus fui.

Si non fuissem, crede Rex, iam iam forem.

Tua esse Coniux fratris haud unquam potest.

*Henr.* Et inde nostrae damna tot passim Domus;

Inde hi labores! *Varam.* Non tuum Regis fuit

Turbare pacem; nuptiarum non fuit

Firmum movere foedus. *Vols.* at nullum fuit:

*Varam.* Dubitabis etiam Pontifex quando suâ

Hoc lege sancit? crimen, hic nullum, vides;

Ambitio tumidum reddit, et dum non potes

Primam occupare Praesulis sedem sacri,

Tua in ruinam consilia regis moves.

Nunquam Bolena placuit, at Franci soror

Regis placebat; Caesari ut magno tuus

Vltor noceret animus eiecta est tuo

Catharina suasu. Regis est laesi reus;

*He.* Etiam hinc recede. Dignitas quae nunc tua est

Et prima Regni cesset; hoc Rex Impero.

Imo abdicare te volo. *Vols.* cedo, abdico.

*Henr.* Sit ista Mori dignitas; Morus placet,

Sit Angliae, nam mando, cancellarius.

Volsaee, cede; quod volo, Morus sciat.

*Brian.* Moro indicabo; Regis hoc munus sui

Vltro expetendum, capiat, et regnum iuvet.

*Varamus.* Sic redde moto pectori pacem tuo:

Parere debes Iudici, actutum iube

Regina redeat, pellicem indignam eice

Regno, domoque. *Henr.* Consilia volvam mea.

Sedatus in me est pectoris moti furor.

*Varam.* Correctus error primus est vitae gradus

Melioris; alter non sequi errorem amplius.

## 34. SCENA III.

Henricus Rex, Bolena, Brianus.

*Henricus.*

Quid fiet ergo? saeva tempestas meum

Pertundit amimum; dubius huc et huc feror;

Et aestuantis seu Sali exundat furor,

Sic erro, et errans pectus incertum traho.

Amor hinc resorbet pectus, hinc turbat timor,

Quid heu? Bolenam regiâ eiiciam domo?

Parere iustum est; altera est coniux mea;

Pronuntiavit Pontifex, certa est fides.

Nondum hos amores exuo; nostras calor

Agit in medullas, cerno quid fas sit sequi;

Haeret voluntas; volvor, et sic effluo.

*Brian.* Vt ecce totus haeret? abreptum dolor

Vtrimque versat; dubia consilium petit,

Et implicata mens novam quaerit viam.

*Bolena.* Istos tumultus mentis, et cordis graves

Pateris dolores? Excide forsan tibi,

Et iam Bolena displicet. *Henr.* semper places.

*Bolen.* Age tolle, tolle verticis nostri decus,

Istam coronam. *Henr.* quodquod est tuum est decus.

Retine coronam. *Bolen.* Coniugi Coniux mihi

Fidem dedisti, *Henr.* quam dedi servo fidem.

*Bo.* Revocanda Coniux altera est. *He.* Coniux mea est.

*Bolen.* Regina redeat, hoc cupis: ne sim, cupis.

Et ista regis est fides? iste est amor?

*Henr.* Nec amore quicquam, nec fide indignum gero;

Regina vive, tota Reginam Anglia

Iam te fatetur. *Bolen.* Pontifex sed me eiicit,

Et fulmen in me barbarum intorquet ferus.

Patieris? et me Regia expelles domo?

*Henr.* Secura vive; regium solium et thorum,

Semper tenebit; dulcis es Coniux mea.

Quid immerentes rore confundis genas?

Age redde laetae mentis irradians iubar.

Iterum serenus ora perstringat rubor.

Compesce luctum. *Bolen.* Pontifex luctum facit;

Nec vana metuo. *Henr.* nullus hic hostis tibi est.

*Bol.* Sunt forsan omnes. *He.* nullus est hostis tibi.

*Bolen.* Nullum timebo, Coniugem si Rex amet.

*He.* Te Rex amabo. Pontifex nunquam hunc meo

Ignem revellet pectore: inveniam modum,

*Bolen.* Iurata mens est et mihi, et Regi tibi.

*Henr.* Iurata mens est. *Bol.* Me tuo dignam thoro

Rex iudicasti; pectus hoc nostrum, tuo

Amore flagrat: si placeo, serva tuam.

*Henr.* Mea es Bolena, teque servabo meam.

Briane, cura deesse Reginae nihil.

*Brian.* Curabo; num quid amplius forsan iubes?

*He.* Adsit Senatus. *Bri.* Aderit, hanc curam geram.

## 35. SCENA IV.

Henricus Rex, Haeresis cum suis.

*Henricus.*

Rursum tumultus mentis, et rursum novi

Animum flagellant impetus; dubito, haereo,

Consilia desunt; Pontifex animum trahit,

Retrahit Bolena; certus, incertus feror;

Nolo, voloque: quod volo gratum est mihi;

Quod nolo, iustum est, Anglia his humeris meis

Inclinat incubatque: quicquid hic agam

Spectabit Orbis, nomen atque omen feram.

*Haeresis.* Parebis ergo? servies? legem et iugum

Patieris? et Rex? *Henr.* Nempe quando Pontifex

Pronunciavit. *Haeres.* Pontifex quando tuam

Tibi revellit Coniugem? quando tuos

Prohibet amores? Victe Rex, da da manus;

Istum sacrorum Principem Reges timent

Qui non timentur. Indoles magnae regunt.

Parere turpe est, quando, quod prohibet, placet.

Tuam est supremum culmen, et regni caput

Tu solus exstas, qui timet Rex, non regit.

*Henr.* At ille Reges dirigit; Mundi caput.

*Haeres.* Mancipia quos fecit sibi Reges, regit.

Tibi redde temet; vendica culmen tuum;

Namque esse Reges nil supra magnos potest.

Dat iura solus Regibus Regum Deus.

*He.* Princeps sacrorum est, et vices Christi gerens

Hominum salutem curat, et fidei sacra

Antiqua servat. *Haeres.* Saxa Tarpeius regat

Romana Rector, Angliae in Regno tuum est

Et regere populos, et dare populis fidem.

Opus est ut unum regno in uno sit caput.

Et Rex, et esse Pontifex solus potes,

Et esse debes, Subditi accipiant fidem,

Quam Rex amabit; subditi legem ferant,

Quam Rex iubebit. Pone tu legem tibi.

*Henr.* Non ergo nostram coniugem avellet mihi,

*Haeres.* Nec hanc, nec illam quam voles: hoc Rex agas

Ecclesiae sis Anglicanae Pontifex.

Fateantur omnes, si quis obsistat, cadat.

Rex ille verus, qui sibi indulgens, nihil

Vsquam veretur: quod volunt Reges, simul

Hoc posse debent. *Impie.* Sceptra conveniunt male

Pietasque; debet sola maiestas coli,

Alios colere qui debet, est servus miser.

Fortes, Severi, Bellicosi, Maximi

Sunt magna regum nomina, haud unquam Pii.

Privata sors est. *He.* Iam ratum est, iam Rex ero,

Iniuriose Pontifex, ergo mihi

Fulmen minaris? Pontifex et Rex ero.

*Tyrann.* Haec firma mens sit, una regnandi est via

Districtus ensis, Angliam ferro potens

Teneas oportet; Christianus hic cruor

Fusus parabit sortis excelsae thronum.

*Henr.* Sed en Senatum cerno, quod superest, agam.

*Haeresis.* Satis est, Britanna Terra mutabit fidem.

## 36. SCENA V.

Henricus Rex, Granmerus, Roffensis, Morus, Senatores alii.

*Henricus.*

Consulere me decebat et famae et meae,

Proceres, saluti. Vester hic mecum labor

Subiit tumultus; onera portasti mea,

Et ipsa nostris Anglia ingemuit malis,

Dum laedit Orbis laesus haud famam meam,

Sed victa fama est, vicit invidiam meus

Sincerus ardor; gaudio incumbo meo

Votique compos laetor; at quod nunc volo,

Percipite, Proceres, Pontifex nuper suum

Vibravit in me fulmen, et nostrum caput

Devovit Orco dum meae incumbo anxius

Multum saluti, Coniugem primo mihi,

Dominam deinde patriae novam dedi.

Ipse improbavit, Caesar in partes Papam

Pertraxit istas. Sit satis, nunc hoc volo

Vt Anglicanae Pontifex Ecclesiae

Caputque sit Rex, nominet nemo Papam.

Qui nominabit, noscet, agnoscet, colet,

Sit perduellis, debeat morti caput.

Proles Bolenae sit mea et regni simul

Haeres, fateri subditi debent mei

Sit perduellis, qui negat, mortis reus,

Haec est voluntas, hanc sequi Proceres, decet.

*Granm.* Iusta est voluntas, nos sequi iustam decet.

Ego te Anglicanae Rex, supremum Ecclesiae,

Veneror caput, Quiritium eiuro Papam.

Ego Bolenae filiam haeredem tuam

Regnique fateor. Sacra Maiestas tua

Quicquid peregit hactenus, totum probo.

Necessitatem dubia permovit salus.

*Morus.* Haec causa praeceps, una rem tantam iubet

Regis voluntas. *Gran.* More non regem tuum

Noscis, fateris? *Morus.* Fateor, et nosco meum,

Venerorque regem. *Gran.* Non caput Regni colis?

*Morus.* Regni est caput, non Anglicanae Ecclesiae.

*Henr.* Et dignitatis iste fructus est novae?

Sic More Regi gratus es? *Morus.* Gratâ colo

Te mente Regem; Dignitatis si meae est

Probare quod vis; abdico; primum decus

Resigno regni. *Henr.* More, tu nunquam mea

Ad vota transis. *Roffens.* Magne Rex, si lex tua

Esset voluntas, forte parerem tibi.

Iubes iniquum: nemo Regem Ecclesiae

Agnovit unquam principem, aut summum caput.

*Gra.* Non Anglicanae? *Roff.* Nemo, namque est omnium

Ecclesiarum Pontifex summum caput.

*Granm.* Te dignitate semper ornavit nova

Rex ipse; Regis iussa nunc temnis tui.

Agnosce Regem, et filiam; cogi potes,

Authoritate coget ipse rex suâ.

*Roff.* Authoritate cogat, aut certâ nece;

Non morte vincet; et metum, et mortem meae

Temnit senectus. *Henr.* Impium in Regem caput

Sero rebellat: augeat carcer metum,

Vincentur ambo; vincula et tetros specus

Ferant rebelles, ferre qui Regem negant.

*Morus.* Eamus ergo, laetus agnosco Dei

Benignitatem; carcer optatae Domus

Tranquillitatis fiet, et portus simul.

*Roff.* Eamus, ecce nil moror, vitam novam

Hinc inchoabo, mors diem pandet novum.

Foelix senectus, morte quae serâ cadens

Reperit coronam: quo voles, abduc senem.

*Gran.* Abduc Satelles, ista libertas rea est.

Iurate reliqui. Regis edictum placet?

*Senat.* *1.* Agnosco Regem Ecclesiae nostrae caput;

Regni Bolenae filiam haeredem probo.

*Senat. 2.* Sacri supremum culminis Regem caput

Fateor coloque, sacra Pontificis nego,

Dirumque nomen. *Se. 3.* Et probo, et quae Rex iubet

Servanda iuro, Pontifex et Rex simul

Henricus esto, Roma quem patrem colit

Detestor illum. *Henr.* Sic decet, nunc sit tuae

Granmere curae, nostra qua late Anglia

Vallatur undis publicare quod volo,

Fateantur omnes, et datâ iurent fide.

Regum est fidem legemque subiectis dare.

Cum sol reducet flammeos undis equos

Voca ad tribunal conscios rursum reos.

## 37. SCENA VI.

Granmerus, Senatores.

*Granmerus.*

Age, Praeco, Regis publica edictum novum;

Cum nesciuntur iussa contemni solent.

*Recitatur edictum Regis.*

Lustranda tota est Anglia, et cuncti sciant

Decreta Regis, Praesules, Sacrae Domus,

Vrbes; probare qui novam non vult fidem,

Feriatur ense. Fusus hanc legem cruor

Sancire debet. *Sen. 1.* forsan exemplum volent

Videre cuncti, vulgus exemplo sapit,

Terrentur alii. Si quis exundet cruor,

Si quod per urbes funus, atque haustum caput

Percellat omnes, sapere mox cuncti volent.

*Senat. 2.* Huc ad Tribunal ergo Roffensem prius

Revocemus; illum, si cadat, nemo sequi,

Nec ipse Morus mente mutata volet.

*Granm.* Reduc satelles; sapere si forsan volet

Multi sequentur, suspicit vulgus virum

Colitque sanctum. *Sen. 3.* Non volet, mens est seni

Invicta docto, nulla mors ipsi metum

Iniiciet unquam. Cernite, ut laeto senex

Vultu propinquat? Pectore in fracto necem

Contemnit audax; credite, hic nimium sapit.

## 38. SCENA VII.

Granmerus, Roffensis, Senatores.

*Granmerus.*

Iterum ad Tribunal, Praesul, an nondum sapis?

Necessitas suprema nunc fati tui est.

Ne sero sapias. Pontifex sit Rex tibi,

Haeres Bolenae filia. Hanc legem tulit,

Quem tu vereri Principem debes tuum.

*Senat. 1.* Laudandus iste pertinax mentis furor

Nunquam est; an ipse sapere solus hic cupis?

*Roff.* Rectae tenacem mentis haec aetas facit.

Speranda non est vita cum finem cupit.

Occasione laetor, haec vitam dabit

Hunc cum relinquam. *Sen. 2.* Morte quid gaudes tuâ?

Vicina mors est si negas: iura, et tuo

Te redde Regi, Pontifex ipse est tuus;

Fateare, iura. *Roffen.* Pontifex non est meus;

*Sen. 3.* Nec Anglicanae noscis hunc Ecclesiae

Caputque Regni? *Roffen.* Nullus agnoscens sapit.

Non est, nec esse Rex potest. Vnum est caput,

Romanus ille Praesul, et mundi est caput.

Decipere Regem nostra non debet fides,

Non haec senectus: hactenus nostri fidem

Tenuere primam, iura Romanus dedit

Sacrata Praesul. Quod novum est constans nego

Rex hic receptam tollere haud potest fidem.

*Granm.* Est perduellis, sapere sic solus cupit.

Pronuntietur. *Roffen.* Nil moror, pronuntia.

*Senator.* Ecclesiae quod deneges Regem caput,

Et quod Bolenae filiam haeredem haud probes,

Te perduellem dico, et addico neci.

I lictor, istud amputa seni caput.

## 39. SCENA VIII.

Roffensis, Lictor.

*Roffensis.*

Vox ista Regis dura, sed grata est mihi.

Mors summa vitae est, nec tamen summum est malum,

Horrere sapiens non solet certam omnibus

Ipsi invocatam. Nescio quis se meos

Agit per artus ardor, immutor senex,

Novumque crescit robur, et vires novae.

Benignitatis hic tuae est, Tonans, favor,

Non hunc merebar, Gloriam ad tantam vocas

Etiam immerentem; gloria est pro te mori.

*Lictor.* Hinc est eundum; ne trahas, Praesul, moras.

*Roffens.* Tarda est senectus, parva sed restat via.

Fulcro senectus non eget; bacule hic vale.

Properare nostri ad gloriam debent pedes.

Iterum renascor, et iuventus est nova.

*Te Deum laudamus, Te Dominum confitemur.*

*Te aeternum Patrem omnis terra veneratur.*

Rex summe Regum, Christe tu praesens ades,

Tui labores praesulis gratos habe.

Valete cives, Anglia o misera, o vale.

Tu perage, Lictor, ecce cervicem dabo.

**CHORVS.**

Anglorum Exulum, seu Profugorum.

Ergo Patriae linquendae Vrbes

Linquere patrias certum est sedes,

Valete Montes Angliae,

Valete Fontes Angliae.

Anglica Tellus ultima nostri

Munera luctus impressa, tene

Has tibi lachrymas, has tibi lachrymas

Profugi et miseri solvimus Angli.

Poscimur, heu heu, poscimur heu heu!

Quicunque Romam noscimus

Et qui fatemur hic Papam.

Sic misera perditur Anglia

Devota Romae filia.

Gens Christiadum devota neci est.

Sacri multo sanguine patres

Laceram fundunt sub nece vitam,

Delubra iacent obruta flammis,

Sacros rapiunt cineres venti,

Destruit aras impius ignis,

Christusque suis pellitur arisf,

Multum in templis perplacet aurum,

Aurumque reas efficit aras.

Populator amat quicquid ditat.

Pauper reus est et crucis haeres.

Verbera mixto resonant planctu,

Vndique luctus, undique lachrymae,

Quisquis renuit iurare pius,

Pellitur agris, patriâque Domo.

Trahitur durae victima morti,

Sic nos abimus exules;

Agros domosque linquimus.

Heu Christianos Anglia heu non fert suos!

Heu Christiani patriam fugiunt suam!

O Rex Tyranne quo tuos,

Procul repellis subditos!

Externa regna quaerimus

Æquorque nostrum linquimus

Dum non tibi boni sat est

Nos exuisse patriis,

Angli exulare cogimur;

Et exterorum per plagas,

Servare debemus fidem.

Manes Patrum! Manes Patrum?

Etiam sepulti flebitis,

Hinc dum Nepotes ob fidem,

Sedes relinquunt patrias

Et mortuorum iam iacent,

Sepulchra ferro diruta.

Ibimus eheu, assueta prius

Placidis heu Gens vivere campis.

Pars Belgiacas incolet oras,

Pars Italicos incolet agros,

Pars occiduos viset Iberos.

Sparsi toto protinus orbe

Miseri latebimus exules.

Alibi Anglia, alibi Hybernia.

O dulcis et chara patria!

Anglia Tellus, Patria Tellus,

Nunc ergo Vale, nunc ergo Vale,

Sed adhuc nostros imbibe questus

Imbibe lachrymas; non sine lachrymis,

Linquenda nobis patria est:

Cernere retro quoties oculi;

Dicere quoties cupient animi;

Perdita nostra est Anglia nobis

Non nos habebit mortuos;

Nostras habebit lachrymas.

Rursum ergo vale, rursum ergo vale

Anglica Tellus, patria Tellus,

Has ultimas tibi lachrymas,

Haec ultima ferimus oscula!

Meminisse semper Patriae

Haec fera facient oscula.

Rursus Vale, aeternum Vale.

## 41. ACTVS QVINTVS.

## 42. SCENA I.

Religio Catholica, Ratio, Pietas, Clementia.

*Religio.*

Coelum, solumque, et aequor, et quicquid suo

Immensa rerum machina amplexu capit,

Tu magne Genitor temporum volvis tuo

Qui saecla cursu; Luna tu noctis regens;

Vos splendicantes ignibus stellae vagis,

Aer, globique nubium, et quicquid supra

Natura versat; Flumina, et Montes, Aquae

Levium perennes fontium, Rupes, specus,

Iuvate nostras lachrymas. Perii Angliae,

Mihique periit Anglia, heu quondam mea!

Religio Coeli filia, et Romae parens,

Demersa luctu, foeda, virgineos sinus

Lacerata, fracta, sanguine effuso madens,

Hinc uror, inde vexor, expellor, premor,

Defensor ille, pro pudor! nuper meus,

Rex ille, calamo nostra qui asseruit sacra;

Henricus ille, (lachrymae vocem obruunt)

In me ruentem pellit ac stringit manum;

Vt me revellat, dissipet, tollat, necet.

O Christiani, restat exilium grave,

Aut mors acerba: Lenta succedent mala,

Vltraque mortem saevient; Manes suâ

Crudelitate rursus in mortem trahent.

Vbique luctus est meus, funus meum:

Gemunt onustae tot viris sacris cruces,

Et fracta iactas templa corripiunt faces.

Coenobiorum claustra confudit cruor.

Mors morte premitur, funeri est funus grave.

Nec una tantis Anglia est satis malis;

Hyberna Tellus premitur, hic quisquis fidem

Servat Quiritum mortis infandae est reus.

Quousque tandem? cuius implorem manum?

Nec ulla spes est? *Ratio.* Nulla spes, quando suo

Exclusit animo recta quod ratio iubet,

Ruit, impetuque surgit, et coecus furit.

*Rel.* Nec ulla spes est? *Piet.* Nulla spes, quando poli

Contemnit iras, iuraque et leges premit.

Rex esse nullum cogitat demens Deum.

*Rel.* Nec ulla spes est? *Cle.* Nulla spes quando furens

Animus cruore pascitur; totus furit;

Benignitatem pectore exclusit suo.

*Relig.* O Magne Coeli Rector, o Mundi parens!

Si nulla spes sit, robur aspira meis.

Vincant flagella, verbera, ignes et cruces,

Et augeantur mortibus. Sed en venit

Rex ipse; quid vult! tota concutior metu.

Meditatur iterum misera quod nimium gemam.

## 43. SCENA II.

Henricus Rex, Religio Cath., Ratio, Pietas, Clementia.

*Henricus.*

Immane quantum pectoris saevo quies

Turbata motu est! longa curarum cohors

Vtrimque cingit; Subditi Regis minas

Pauci verentur, quam dedi legem, negant;

Iurare nolunt, Anglicanae me caput

Ecclesiae non confitentur, et mori,

Etiam per ignes et cruces malunt mori,

Et me negabunt subditi Regem mei?

Et mihi resistent subditi Regi mei?

Non ita, cruentâ quod volo fiet manu,

Si non quietâ. Christianorum Phalanx

Ista in iras me vocat; temnit necem,

Suamque tantum pertinax Romam colit,

Ista, ista Religio nocet. Vel Rex ero,

Vel hinc recedet. *Relig.* Ecce Rex adsum tibi

Religio, nunquid me tuâ evertes manu?

Me exterminabis? Angliâ expelles tuâ?

Tu me solebas ense tutari tuo,

Et nunc cruoris ultimas guttas mei

Sorbebis atrox, hauries, fundes ferox?

*Henr.* Ecclesiae caput Anglicanae sim, volo.

Vel hinc recedes. *Religi.* Quando Rex istud petis,

Hinc me repellis, esse non potes caput.

Vnum est, et istud Pontifex Romae est caput.

*Henr.* Sit ipse Romae, me mei agnoscant caput.

*Relig.* Vnum esse debet, una tantum Ecclesia est.

*Henr.* Et iura mihi det Pontifex? regnum meum

Meosque fraenet subditos? *Relig.* Mores regit

Et sacra regni, et subditis donans fidem

Curat salutem. *Henr.* do fidem et legem meis.

*Relig.* Hoc non tuum est, tu quod decet Reges, agas.

*Henr.* Cogam rebelles. *Reli.* Christianus non potest

Vel morte cogi. *Henr.* Mille diffundam neces.

*Relig.* Dum mille tolles, mille nascentur novi.

*Henr.* Furor cavebit. *Reli.* Ille qui resecat furor,

Crudelis auget. *Henr.* Igne et undis opprimam.

*Relig.* Hinc pulchriores semper emergunt mei.

Foecunda fio cladibus, cresco malis.

*Ratio.* Compone mentem; non decet Regem sequi

Quod iura nolunt. *Piet.* sero, si tamen sapis,

Placatus Æther fiet, errorem auferet

Tibi benignus Pontifex. *Henr.* heu Pontifex!

Heu me meumque, Pontifex, regnum moves!

*Relig.* Agnosce Patrem, Pontifex Regum est pater.

*Henr.* Nunquam; recede sum Angliae nostrae caput.

Obsistat ille, quicquid est vincam tamen.

*Cle.* Nunquam; potestas scelere diffundens scelus

Violenta durat; mitior melius manus

Regnum gubernat; efferat, quicquid ferum est.

*Henr.* Vnum est necessum; pareant, sit quod volo.

Parere iustum est Regibus quando iubent.

Sum Rex, et idem Pontifex ero meis.

## 44. SCENA III.

Granmerus, Henricus Rex, Senatores, Aloysia Mori uxor, Margareta filia.

*Granmerus.*

Saevire frustra est. Magne Rex, pauci tua

Edicta curant, ordo quicunque est sacer

Vltro rebellat: nil minas curant tuas,

Nil fata curant, quodque mireris magis,

Etiam cruento confici ferro petunt.

*Henr.* Saevire certum est attamen; flectam impios

Aut morte tollam. *Senat. 1.* Morus exemplo movet.

Illum imitari quisquis est doctus cupit.

*Henr.* Vir unus ipse plus potest, quam Rex potest.

Iterum vocetur, pertinax si sit, cadat.

Mors una tanti forte terrebit viri.

*Sen. 2.* En uxor, ipsa lachrymis flectet virum.

En Nata, matris lachrymis iunget suas.

*Henr.* Vtamur illis. Prona quid tanto petis

Matrona luctu? Virgo, quid supplex cupis?

*Aloysia.* Reddas maritum, repetit hic luctus virum.

*Marg.* Reddas parentem, lachrymae hae repetunt patrem.

*Hen.* Reddam maritum Coniugi, et natae patrem.

Flectatur ipse, pareat regi suo.

Ite et movete. *Aloysia.* Vinculis sed sit prius

Suis solutus. *Henr.* Non licet, carcer tamen

Vobis patebit. *Granm.* Nata tu patrem move

Affusa collo, lachrymas nunquam tuas

Feret obstinatus. *Marg.* Vinciam amplexu meo,

Constansque pectus luctibus vincam meis.

*Gran.* Nihil negabit Coniugi. *Aloys.* faxit Tonans;

Confusa patre est tota sublato Domus.

*Sena. 3.* Servare totam sic potest solus Domum.

Ite et movete; pareat, parta est salus.

*Henr.* Quod restat, ite rursus, et poenam ultimam

Denunciate; *Granm.* Vanus hic rursum labor.

Ordo Minorum totus Observantium

Qui dura supra fata, Francisci genus,

Vltro insolescit, arguit Regis nefas,

Et concitatâ plebe defendit Papam.

*Henr.* Nefasne Regis arguit? *Gran.* Sic est, nefas.

Damnat Bolenae nuptias, Ecclesiae

Negat Anglicanae maximum Regem caput.

Istos secutus populus in partes abit.

Sic tota perditur Anglia. *Henr.* O sacrum Genus!

Coenobiorum nulla perduret Domus;

Iniicite flammas, pellite infundam luem,

Abeant, recedant, exulent, fato occidant.

*Senat. 1.* Carthusiana Gens quoque in partes abit.

Regem fateri Ecclesiae non vult caput.

*Henr.* Etiam hi per ignes ultimum fatum ferant;

Exterminate, morte delictum luent.

*Sen. 2.* Nec hoc iuvabit; una mors Mori omnium

Terrebit animos. *Henr.* occidat, pereat, cadat.

Vel me supremum patriae dicat caput.

## 45. SCENA IV.

Morus, Aloysia, Margareta.

*Morus.*

Quid cara Coniux? carcer hic non te decet.

Nec iste noster lachrymas poscit labor.

*Aloysia.* Ne patere, More, coniugis lachrymas tuae.

Cernis dolorem, magnus excedit modum,

Tu redde te mihi coniugem; Coniux potes.

Num me relinques? Patriam? Natam tuam?

O chare Coniux, si quid est in te mei.

O chare Coniux, si quid hae lachrymae queunt,

Per te, per istud pectoris Numen tui,

Per me, per istas lachrymas, Coniux, meas

Miserere, Coniux, liberorum et coniugis.

*Morus.* Et liberorum, et coniugis vivo memor.

*Alo.* Miserere vitae. *Mo.* Num meae? *Alo.* Coniux tuae.

Bis forte denos vivere annos hic potes.

*Mor.* Bis forte denos? Numerus annorum est brevis,

Æternitate nemo mutet qui sapit,

Sollicita tolle lachrymas, Moro est bene.

*Aloys.* Bene, crede Coniux, coniugi non est tuae.

Mihi cuncta pereunt, si peris; quae te dies

Mihi maritum tollet, haec vitam auferet.

Tu vita nostra es, heu dies! heu heu dies!

Ego te peremptum claudere hoc possim sinu?

Et istud oris cernere extinctum iubar?

O spes inanes! vulnere ô quanto meum

Fortuna pectus laedis! ô Coniux! tuae,

Lux extitisti patriae, nunc es probrum;

Nuper nitebas Angliae primum decus,

Nunc dignitate carcer exutum tenet.

Viros vicesque More, fortunae subis.

*Mor.* Sors omnis in me est, quae mea est; non est viri

Timere sortem; quisquis est sapiens suâ

Spe vincit omne sortis adversae malum

*Aloys.* Sperare quid vis certa si mors sit tibi?

*Morus.* Mortem quod ultra est. *Aloysia.* Istud est quodquod bonum.

Sperare fas est semper, haud semper mori,

Simulare mentem iam potes. *Mo.* Nunquam bonus

Simulare mentem vir potest quando suae

Causam salutis sustinet; fictas Deus,

Odit loquelas. *Aloys.* Ista te perdet tua

O More probitas. *Mo.* perdere haud probitas potest.

Sincera semper pectora extollit Deus.

*Aloys.* Sed fama nostrae perditur tecum domus.

*Morus.* Perire iusti fama non potest viri;

Augebo famam mortuus. Coniux tuas

Compesce lachrymas; Nata tu luctus tene.

*Marg.* Vtinam liceret; si quid est ultra, dabo.

Obtemperare solus an Regi nequis?

*Morus.* Obtemperare non licet Regi suo,

Obtemperando laeditur quando Deus.

*Marg.* At dubia res est, flectere hic mentem potes.

*Morus.* Res dubia non est, quam facit certam fides.

Ecclesiarum Pontifex quod sit caput

Ius omne dicit, prisca decernit fides.

*Marg.* Roffensis ille Praesul hanc mentem facit.

*Moru.* Veneror coloque Praesulem, sanctum virum,

Fuit ista pridem nostra mens. *Marg.* At tot tamen

Iurant ubique praesules, iurant senes,

Iuvenesque docti, Nobiles, sancti viri.

*Morus.* Plures recusant. Reliquus hoc orbis negat,

Quod hi fatentur. Sentiunt aliter Patres

Fidei Magistri. *Marg.* Regis edictum est tui,

Probat Senatus Angliae, tune hoc parens

Solus negabis? *Morus.* Ipsa sic ratio iubet

Pietasque, Nata; quod facit certum fides

Lex nulla Regum tollit. *Marg.* At vereor parens.

*Mo.* Quid tu vereris Nata? *Ma.* Quod nimium gemam.

*Morus.* Meamne mortem? nullus hoc pectus timor,

Vis nulla vincet; spem facit tantam Tonans,

Non merita vitae. Qui dedit mentem, dabit

Vires benignus. Nata quid rursus gemis?

*Marg.* At tota Dominum nostra te Domus gemit.

Et ecce misera se enecat luctu parens.

*Morus.* Vtinam dolorem tollere hunc vestrum queam.

Sedabit illum cuncta qui sedat Deus.

Coniux Vale. *Aloysia.* Valere sine te non queo.

*Mo.* Et tu valebis Nata; *Marg.* Nempe sine patre.

O dura vita Patre quae tanto caret.

## 46. SCENA V.

Granmerus, Morus, Senatores.

*Granmerus.*

Hic Morus adsit; Regis edictum iubet;

Vivere nocentes namque non debent diu.

Hoc est saluti publicae pignus novum

Servare Regum iussa. More, dum vides

Iustum hoc tribunal, loquere, quod verum decet

Probumque Regis subditum, sapere hîc licet.

*Μorus.* Regi fidelis subditus semper fui;

Sum, vivo talis. Laedere hic nullum volo;

Laesisse nunquam mens fuit; bene omnibus

Volo, precorque. *Gran.* Restat hoc tantum, caput.

Agnosce Regem Ecclesiae. *Morus.* Non est caput.

Istud fateri non queo. *Granm.* Semper tua

Haeret voluntas pertinax: cogi potes:

*Mor.* Certe est iniquum: cogat et mortem inferat;

Dum vita corpus hoc reget, mens haec erit.

*Gran.* Ingrate More, nil tuo Regi dabis?

*Mor.* Hoc corpus, atque hanc, quam petit vitam dabo,

Rex pectus istud movit, et nostram fidem;

Amo fidelis subditus Regem meum.

Probare legem quam tulit nunquam queo.

Lex ista Regi sit tamen. *Senat.* Solus sapit;

Antistites tot inter hic Morus sapit;

Et optimates, et Senatus desipit.

Rex errat, errant quot quot hanc legem probant.

*Mor.* Nil optimates Angliae paucos moror;

Mecum ipse sentit orbis, et patrum vetus

Ita sensit aetas. *Senat.* Perduellis, proditor

Et regis hostis Morus est. *Mor.* Nunquam fui:

Regi fidelis hactenus servus fui;

Moriar fidelis; testor aethereas plagas,

Nostraeque testor conscium mentis Deum,

Nec fictus animus, ficta nec lingua est mihi.

Felix, valensque Rex sit, et Regnum, precor.

*Senat. 2.* Tot verba frustra; tollat ambages; probas

Regisne legem More? *Morus.* Dixi, non probo.

*Sen. 3.* Haeremus igitur? Regis est laesi reus.

*Granm.* Pronuncietur; mutet aut mentem prius.

*Senat. 3.* Te perduellem et Regis offensi reum

Pronunciamus. Lictor I Moro caput

Rescinde ferro, vixerit. *Morus.* grates tibi,

Æterne Genitor, liber et gaudens ago.

Haec grata mortis causa, cum pro te mori

Hodie licebit. *Senat. 1.* Sit satis, tolle hinc moras.

Comitabor, illum Lictor abductum trahe.

## 47. SCENA VI.

Morus, Senator 1, Lictor, Religio Catholica.

*Morus.*

Ne te fatiga, libero en promptus pede

Vltro praeibo; gratior nunquam mihi

Illuxit Æther; Angliae reddam meae

Mortale corpus, spiritum reddam Deo.

*Lictor.* At exuenda More, vestis est tua.

*Morus.* Tua ista, Lictor, vestis est, vestem cape;

*Relig.* Et exuetur Angliae primum decus?

Prudentiae, Virtutis, officii decus?

Et corpus istud, inclyta Mentis Domus,

Arx illa Honoris, et thronus Constantiae,

Nudata pandet membra? *Sen.* Nunc dum tempus est;

Te verba More proloqui ad plebem, veto.

*Morus.* Etiam hoc iniquum est; liceat hoc saltem loqui.

Regis fidelis servus, et servus Dei

Fidem Quiritum morte consigno meâ.

Te chara testor Anglia, occumbo tuus.

Et Christianus sanguinem effundo meum.

Tu, Christe robur adde, nil mortem moror.

*Lictor.* Ignosce, More cogor, ut mortem inferam.

*Morus.* Mors ista grata est Lictor, et grates ago.

Habes amicum, pectus amplectar tuum,

Et pacis istud osculum accipies meae,

Et pignus istud. *Relig.* O Tonans? Et hoc caput

Caput hoc secabit impiae ferrum manus?

Et illa cervix, Angliae haec cervix cadet?

*Lictor.* Permitte vultum, More, velabo tuum.

*Morus.* Velabo memet, Linteo hoc utar meo.

*Relig.* O sol recede, en Angliae Phoebus perit.

Coelum tenebras indue, en Morus perit;

Velatur illud Luminis clari caput.

*Mor.* Miserere Iesu, Lictor, en cervix patet.

## 48. SCENA VII.

Religio, Margareta, Angelus.

*Religio.*

Actum est, recisum est Angliae toti caput.

Britanna Tellus, en tuum cecidit decus.

Britanna Tellus, en tuum columen iacet.

Britanna Tellus, en iaces, ipsa hîc iaces?

Hoc ecce Mori funus est funus tuum.

Moriuntur omnes unus hic quando perit.

Heu More quantus Angliae est luctus tuae!

*Marg.* Ergo peractum est? sufficit nunc ut gemam.

*Rel.* Lachrymetur ut tota Anglia, hoc funus sat est,

*Mar.* Et nil relictum est? et nihil? vitae nihil?

Vbi vultus ille, heu, Angliae quondam iubar!

Et reticet os, os aequitatis organum?

Et corpus illud Angliae fulcrum suae;

Examine, mutum, mortuum, abiectum iacet?

Henrice facinus hoc tuum est; iussu tuo

Iacet peremptus, qui tuis flecti dolis

Donisque nunquam potuit. Ah, ah, ah Parens!

Ego Nata certum iam colo Numen tuum;

Ego Nata et Manes veneror, et colo tuos.

At dum sepulchro corpus hoc condo tuum

Lachrymas, supremum filiae munus, cape.

*Reli.* Quid agam? quid eheu? cuius implorem manum?

Et hinc abibo? vivet? et vivet diu

Hoc fulminandum perfidi Regis caput?

Et non tonabis magne Coelituum parens?

Et non dehiscet Terra? non totus simul

Patebit Orcus? *Ang.* Religio, spera bene,

Vindicta Coelos pulsat, et poenas scelus

Inusitatas sentiet. Sero tamen,

Sero redibis; interim clades tui

Ferant Alumni, exilia, carceres, cruces

Latere debent, Haeresis regnum suâ

Tenebit arte, et foeminae Imperium grave

Pati est necessum. Fata decernent viam.

Quae Christianam regio contemnit fidem,

Vix recipit unquam, vel graves poenas luit.

Sunt debitarum longa poenarum mala.

*Rel.* Etiamne nostri perferent? *Ang.* Multi ferent.

Generosa vitam pectora effundent suam.

Etiam hinc cruore Martyres pulchri suo

Scandent Olympum. Nulla mors vincet bonos:

Hyberniaeque et Angliae campos cruor

Replebit altos, sed fremet frustra furor.

*Relig.* Patiemur ergo, fata decernent modum.

Miserere tamen ô Angliae tandem Deus.

## 49. SCENA VIII.

Henricus Rex, Brianus, Senat. 1, Bolena, Varamus.

*Henricus.*

Heu pallidarum longa curarum cohors!

Pax nulla Regi est; intumescit hoc meus

Crescitque pondus corporis, nec me metus

Vnquam relinquit. Morus an fato occidit?

*Senat. 1.* Vixit: fidelis Patriae et Regi meo

Occumbo servus, inquit, et patrum fidem

Moriendo servo. *Henr.* More, More quo meos

Trahis dolores? *Senat.* Christianus et Papam,

Confessus obiit. *Henr.* Semper hic constans fuit.

*Varamus.* Catharina vixit, illa Rex coniux tua;

Regina quondam, vixit. *Henr.* hoc nostro est novum

Sub corde vulnus; vixit? *Varam.* Has ad te dedit

Moriens tabellas; inspice et totas lege;

Amore Regis saucia occubuit sui;

Sollicita pro te semper, ô quoties novas

Quaesivit ipsa lachrymas, quoties ait

Moriens, marito Christe condona meo.

*He.* Perlege tabellas; turbat hunc animum dolor!

*Leguntur Reginae Catharinae ad Regem Litterae.*

*Var.* Hae sunt tabellae. *He.* fletus haud noster sat est,

Lugendus ipso maior est luctu dolor.

Et heu amores illa contemnit meos?

Illa, heu, Bolena? *Brian.* Iam tuae est Aulae probrum;

Et impudica Regium spurcat thorum;

Vulgare scortum est; fratris amplexu sui

Potita gaudet; una Reginam omnibus

Libido facilem subiicit. *Henr.* Iuro caput,

Istudque Sceptrum iuro, iam poenas dabis.

*Bria.* En ipsa prodit. *Bol.* Nempe me rumor tuam

Accusat ergo Coniugem? quid Rex? quid est?

*Henr.* Depone sceptrum. *Bo.* Nempe deponam meum

Regina sceptrum? *Henr.* Verticis ponas decus,

Ponas coronam; iubeo, si non est satis,

Trahite impudicam: Vile scortum, tu meam

Aulam, thorumque polluis? *Bο.* Coniux. *He.* tace.

Non es, recede, non mea es Coniux, tace.

*Bolen.* Et me repelles cordis idolum tui?

*Hen.* Scortum repellam; tollite hoc sacrum caput;

Vidi ipse, vidi; Regiae es scortum Domus.

Abi hinc, recede; *Bo.* Per tuum pectus precor;

*He.* Abi hinc, recede. *Bo.* Per tuum sceptrum precor.

*He.* Abi hinc, recede. *Bol.* si mihi Coniux negas

Tuos amores, da meam hanc vitam mihi.

*Henr.* Moriatur; ite, abstrahite, moriatur cito;

Et impudicum concidat ferro caput.

*Bo.* O magne Rex! *Hen.* iam senties regem; peri.

*Bo.* O chare Coniux. *Henr.* Non tibi charus fui.

Cadat impudica ferreâ cervix manu.

Abi hinc, et oculos libera aspectu meos.

*Brian.* Bolena cede, iam ratum est, debes mori,

Ista est voluntas Regis, I Lictor, feri.

*Bo.* Miserere Rex! miserere coniux! ô Tonans!

## 50. SCENA IX.

Religio, Angelus, Brianus.

*Religio.*

Haec iusta poena est, nullus impune est nocens;

Animi insolentis semper est regnum breve.

Et sera secum culpa vindictam trahit.

Benignus ille Machinae aethereae Tonans

Lento minatur brachio, tandem tamen

Tonante vibrat flammeos coelo globos,

Iustusque durâ vindicat poenâ nefas.

Iacet en Bolena, nempe principium mali

Et causa luctus. O Tonans nunquid meo

Finem labori sero, sed sero, dabis?

*Angelus.* Etiam iacebit ipse Rex, qui in te furit,

Stimulosque Mentis consciae demens feret.

Iam iam laborat intus, et seipsum suo

Fatigat aestu; longa mors lentus dolor.

*Religio.* O iuste vindex ! pereat, et tandem meo

Reddar labori; pereat, et rursum meos

Cultus resumam; pereat et vivant mei.

*Angelus.* Certum est, peribit; iam perit dum se videt

Perire lente; iam perit dum sustinet

Mentis tumultus; iam perit dum iam mori

Perculsus horret. Patere quod fatis ratum est.

Vnum severae saeculum haud poenae sat est.

*Bri.* Actum est, supremus tendit in mortem labor,

Regisque corpus intumescit amplius,

Nec mens dolores ferre, nec moram potest.

Tumet ipse vultus, pectus, et pedes tument;

At horror intus turbidum pectus quatit.

Iam tota tristes Aula singultus trahit.

Tremunt et ipsi Principes. *Relig.* Haec est Dei

Vindicta iusti; effugere Rex nunquam potest.

*Brian.* En ille, tantum pondus est sedis grave,

Et mortem anhelans turbido aspectu tremit.

## 51. SCENA X.

Granmerus, Henricus Rex, Brianus, Religio.

*Granmerus.*

Fatalis hora est, Magne Rex, Corpus tuum

Sanguis reliquit; concita mentem et tuos

Attolle sensus; maximos Reges quoque

Mors una tollit, certa Naturae est via;

Et istud alti verticis sacrum iubar

Cadet in tenebras. *He.* Sentio et mortem, et meam

Instare noctem: turbido afflatos metu

Vix tutus artus urgeo: intumui miser,

Et ipsa tumidum pondere evincit suo

Mens lapsa corpus. *Gra.* erige et mentem et tuos

Compone sensus; *Hen.* turba curarum ingerit

Se parte ab omni. Restat an aliquid mihi?

*Bri.* En vita restat. *Hen.* Vita quae mors est mihi.

O dura vita! vivus heu mortem traho.

Etiamne rexi? Mors veni, mors hanc meam,

Abrumpe vitam. *Reli.* Te tuum torquet scelus

Intus redundas, iusta iam saevit Dei

Manus Tonantis. *He.* heu Tonans! heu heu Tonans!

Etiam Monarchas tantus infestat dolor?

Vbi sum? quid ego sum? quid fui? quid nunc ero?

*Gran.* Emota mens est; vincitur pectus metu;

*Βria.* Vt terror intus, terror exterius premit?

*Relig.* Haec poena mentis consciae est! hoc est scelus;

Scelesta semper vita sic mortem timet.

*Henr.* O misera Regum vita! Vah etiam mori?

Et effluentis spatia Naturae ruunt?

*Gran.* Spes certa firmet pectus; *He.* O spes! O mea

Vbi spes relicta est? *Gra.* In Deo. *He.* Nempe in Deo.

Post tot cruentas capitis innocui neces;

Eversa post tot templa, tot raptas opes.

*Bria.* Firmata per te est Angliae fides tua!

*Henr.* Eversa per me est Angliae fides meae.

Eversa per me est. *Gran.* Tot tuam probant fidem.

*Henr.* Plures recusant; qui timet Regem, probat;

Vtinam probare nemo potuisset fidem.

*Gran.* Turbata mens est; vita paulatim effluit,

Seseque nescit. *Relig.* territat mentem scelus,

Et acta pectus vita confundit metu.

*Bri.* Turbatur iterum. *He.* Nulla iam restat quies.

Actum est, peractum est. O salus! *Gra.* semper tibi

Fuit salutis cura. *Henr.* Nempe dum meam

Quaero salutem, perdidi; non est salus.

O Anime quid ages? heu, quid heu? quid ages? quid heu!

*Gran.* Ecclesiae caput Anglicanae Rex times?

Tibi vita restat. *Henr.* Anglicanam Ecclesiam,

Heu sera fata! perdidi. O miserum caput!

Tuum ad tribunal, Christe, me Regem vocas?

Imo imo tolle, effulmina, non sim amplius.

Heu ad tribunal? Sim nihil, non sim amplius.

*Relig.* En Anglicanae Pontifex Ecclesiae;

En qui cruorem Praesulum effudit furens;

En qui supremi iura Pontificis negat,

Summi tribunal Iudicis demens pavet.

*Brian.* Vix restat aliquid. *Henr.* Quam malum est heu sic mori!

Vixisse sic quam nunc malum est! nulla est salus,

Spes nulla, Proceres O mei! quantus meum

Infestat ardor pectus? Huc vinum date.

*Relig.* Extinguet istum nullus ardorem liquor.

*Granm.* Hîc sapere Rex in morte iam debes tuâ.

*Henr.* Actum est, peractum est, cunta perdidimus. *Brian.* Iacet,

Extincta vita est. *Relig.* Rege de tanto nihil,

Nisi hoc cadaver restat, et longus dolor.

*Gra.* Agedum efferatur; Anglia hoc funus tuum est.

## 52. SCENA XI.

Religio Catholica.

O iuste coeli Rector! o vindex Tonans!

Occumbit igitur hostis, atque hostis tuus

Meusque, nunquid Angliam aspicies tuam?

Aliquando nunquid? saeculum si sit satis,

Etiam moremur saeculum; lateat fides,

Lateant fideles; foeminae Imperium pati,

Nihil recusant; pectore infracto necem

Pro te subibunt; exilia, tetros specus,

Et quod iubebit efferae mentis furor,

Ferent parati; sed tamen, tandem tamen

Redire dona, Regibus veram novis

Infunde mentem, fac tuam noscant fidem;

Et rursus Anglos Roma connumeret suos,

Rursusque Hibernos Religio iactem meos.

Aliquando Christe! per tuam mortem peto.

Aliquando Christe! per tuam crucem peto.



# Back



FINIS TRAGŒDIÆ.

IN HENRICVM NICOLAI VERNVLÆI

Publici Eloquentiae Professoris Lovanii.

*Henrici* furias, et lamentabile fatum

Eversae fidei, quo facta Britannia prava est,

Distulit in Scenam, credo, producere Musa,

Donec tu Tragicos, mi Vernulaee Cothurnos

Indueres, Grudiumque gravi pulsante theatrum,

Suspirare gradu faceres. Nos vidimus, heu! heu!

Nuper in Orchestra flammas, et funera regni

Anglica, cum Patriam cineraret adustus amore

*Henricus;* cineres hoc, Lector, carmine sparsos

Collige: Aragonios, dum praecipit Haeresis audax,

Luxuries spurcat thalamos, sternitque Bolenae

Incestum cum Rege thorum: Dein nescia coeli

Impietas Regi persuadet, ut omnia spernat

Tarpaei decreta Patris: tum denique structum

Porrigit *Henrico* ferrum violenta Tyrannis,

Quo diras spargit mortes, sanctique cruoris

Flumina Schismaticus Rex elicit. Æthere tandem

Vindice (sit serum, coelum nil linquit inultum)

Desperans vomit ille animam, clamantque, fremensque

*Omnia perdidimus*, meritur miser; aulaeumque

Scenae illi, ac vitae concludunt fata: Sed illud

arte patet rursum Vatis bene Vatis inuncti.

Est *Vernulaeus* Tragicorum gloria Vatum

Mercurius duplex, et Apollinis optima proles,

Quâ prorsâ mortale nihil, vorsâque recludit;

Teste loquor praesente; vide hîc metrumque stylumque,

Lector, opus solum Octidui; sic bullis et undat

Vera Camenarum vena, et non noxia Siren.

Hanc audi, lege, delectat, movet, excitat, addit

Virtuti vitam, et scelerum portenta trucidat

Vitali stupefacta melo. Per me licet, audi,

Quae dico, *Livor*, frustra luctaris, in altum

Erupit, tulit ille suas ad sidera pennas

Cygnus et Aoniae scandit fastigia sedis,

In qua nil potis est aeternum; laedere *Vatem*,

Nil *Oratorem* aeternum; tu vero Sororum

Magne Parens, illi duplices compinge coronas,

Ante quibus nulli velasti tempora, Phoebe.

ANTONIVS DVÆVS S. T. L.

Rhetoricae Professor.

HÆC TRAGŒDIA

EXHIBITA LOVANII

IN PVBLICO THEATRO

LVDIS ENCENIALIBVS

EGERVNT IN EA

INGENVI IVVENES

COLLEGII PORCENSIS

Alumni et Studiosi.

*Henricus Rex.*

Antonius de Monin Namurc.

*Catharina Regina.*

Georgius de Humyn Luxemb.

*Thomas Morus.*

Georgius Bottinus Marchiensis.

*Brianus.*

Ioannes de Traux Castellanus.

*Longlandus.*

Gaspar vander Hofstat Malinas.

*Volsaeus.*

Petrus Mulderus Syluaeducensis.

*Campegius.*

Petrus Scellenius Boxtellanus.

*Varramus.*

Nicolaus Bottinus Marchiensis.

*Religio.*

Robertus Schutteput Lovanien.

*Granmerus.*

Adamus Prudentius Fleuricensi.

*Senatores.*

Georgius Pisroux Marchiensis.

Ioannes de Saincte Wauriensis.

David Clancius Nobilis Hiber.

*Roffensis Episcopus.*

Antonius Matthaei Blaruensiensis.

*Bolena.*

Philippus Godefridi Belloramus.

*Haeresis.*

Franciscus Staes Lovaniensis.

*Impietas.*

Ioannes du Molin Orchiacelensis.

*Tyrannis.*

Ioannes Genin Lovaniensis.

*Luxuria et Aloysia.*

Antonius la Riviere Iprensis.

*Maria Mori filia, et Ratio.*

Cornelius Vranx Lovaniensis.

*Angelus.*

Ioannes Gogels Lovaniensis.

*Exules.*

Ludovicus Vranx Lovaniensis.

Carolus Schutteput Lovaniensis.

Cornel. de Vleeschouvver Lov.

*Virgo et Clementia.*

Eurardus de Bacher Lovaniensis.

*Virgo et Pietas.*

Ioannes Hemselmans Lovaniens.

*Virgo.*

Lambertus de Vernulz Novohabeanus.

*Virgo.*

Andraeas Gall Lovaniensis.

*Filia Catharinae.*

Ioannes Grols Lovaniensis.

