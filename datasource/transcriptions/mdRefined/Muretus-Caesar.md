# Front



Julius Caesar,

Tragoedia.



# Main



## 1. Personae dramatis.

C. Julius Caesar. M. Brutus.

C. Cassius. Decimus Brutus.

Calpurnia. Nutrix.

**Chorus civium Romanorum.**

## 3. Actus Primus

*Caesar.*

Iam tota pene terra Romanos timet,

Et qua resurgens aureis Phoebus comis

Indos propinqua subditos tingit face,

Et qua cadentes pronus inflectens equos

Gratae sorori cedit alternas vices,

Patruique lasso stagna crispat lumine.

Quacunque Nereus margines terrae premit,

Reges vel ipsi Caesaris nomen timent.

Numerent triumphos, cum volent, alii suos,

Seque a subactis nominent provinciis:

Plus est vocari Caesarem. Quisquis novos

Aliunde titulos quaerit, is jam detrahit.

Numerare ductu vis meo victas plagas?

Percurrito omnes. Ipsa victrix gentium

Mihi Roma cessit. Ille tam magnus gener,

Ut pene nomen duceret jam impar sibi,

Terra marique fusus agnovit meas

Praestare vires: quemque noluerat parem,

Tulit priorem. Thessali caede hostium

Maduere campi; principum membris canes,

Avesque pastae; ductor ipse exterritus,

Fugare suetus, fugit, et notos petens,

Sensit manere raram in aerumnis fidem.

Quid ergo restat, quidve dignum Caesare

Subacta tellus exhibere ultra potest?

Caelum petendum est: terra jam vilet mihi.

Supreme Rector, qui verendo fulmine,

Iratus, orbis utrumque perterres polum,

Si verus esse sanguis Ascanii putor,

Generisque nostri tu ipse princeps auctor es:

Regni me in aliquam recipito partem tui,

Avos ut inter splendidum sidus meos,

Matris Diones proximam aspiciam facem.

Jam vel mihi, vel patriae vixi satis:

Quid teneor ultra? jam mihi exactum est, geri

Sago togaque quidquid eximium potest.

Hostes perempti, civibus leges datae,

Digestus annus, redditus sacris nitor,

Compostus orbis: cogitari nec queunt

Majora cuiquam, nec minora a me geri.

Vivam otiosus? at id quidem vix vivere est,

Nec sol quietem, nec bonus princeps capit.

Cum vita partes muneris functa est sui,

Mors propera nunquam, sera nonnunquam venit.

Mihi multa vates dira minitantur quidem,

Suadentque, amicis ut meum stipem latus:

At enim timere Caesaris nunquam fuit.

Ignava mens rebusque non exercita

Vereatur atrae mortis incertum diem:

Generosus animus, quique se nullo videt

Scelere impiatum, semper est liber metu.

**Chorus.**

Sors rerum domina omnium

Non usquam stabili fixa manet pede,

Sed vultum assidue innovans,

Incertisque rotans omnia flexibus,

Alternas variat vices.

Seu mitis faveat, sive premat nocens,

Vento mobilior volat.

Illam si nitida fronte reliquerit

Abdens lampada Delius,

Idem flammivomos cum moderans equos

Mundo restituet diem,

Sub vultu poterit cernere nubilo,

Queis praesens erat, abditam.

Nec solum exiguis rebus inaestuans

Privatas agitat domos:

Ipsis imperiis, dum libuit, novam

Inducit faciem ferox.

Haec regum arbitrio nos voluit regi,

Donec Tarquinii furor

Commovit proceres, tam rigidum ut semel

Cervice excuterent jugum.

Hinc noscura Patrum, curaque Consulum

Tutos semper ab exteris

Jam per longa satis tempora praestitit;

Non a seditionibus,

Quas pene assiduas exitialiter

Fervens imperii sitis

Nonnullorum animis insita commovet,

Haec Gracchis animos dedit:

Haec Syllas, Mariosque in patriae luem

Armavit. Sed opus quid est

Prisca exempla referre? Haec quoque Caesarem

Commisit genero: neque

Impostus prius est horum odiis modus,

Quam Mars sanguine civium

Campos Pharsalicos undique tinxerit.

Tunc, Pompei, caput in tuum

Belli terrificus detonuit fragor.

Nunc Caesar solio insidens

Optatis fruitur, proque libidine

Solus temperat omnia.

Sic jam nomine sub novo,

Regni forma redit vetus.

Atque hoc scilicet efficit

Non usquam stabili fixa manens pede

Sors rerum domina omnium.

## 5. Actus secundus.

*M. Brutus.*

Quousque tandem, Brute, virtutem tuam

Dormire pateris otiosam degener?

Quousque differs, civitatem liberam

Tua videre vindicatam dextera?

Nihilne te virtus tuorum commovet,

Nomenque Bruti? nihil gementis patriae,

Pressae a tyranno, opemque poscentis tuam

Conditio dura? nil libelli supplices,

Queis Brutum abesse civitatis vindicem

Cives queruntur? Haec parum si te movent,

Tua jam, vir ut sis, te satis conjux monet,

Fidem cruore quae tibi obstrinxit suam,

Testata sic se avunculi prolem tui.

Si ab exequendis te avocat coeptis timor,

Animusque pigro torpet ignavus gelu,

Ex femina perdisce, quid deceat virum.

An vero stirpis auctor, et princeps tuae,

Dominatione civitatem regia

Quod liberarit, post honores maximos

Complexus astra est; Servilius, a quo tua est

Deducta mater, Maelium in caussa pari

Peremit: num exempla te per talia

Pigebit ire, et gloriam adipisci parem?

Mucrone salvo, atque artubus adhuc integris,

Videre Brutus, et pati regem potest?

Imo audeamus magnum aliquid et nos quoque;

Mactatus hacce dextera tandem cadat,

Qui quandocunque ceciderit, sero cadet.

Pro patria confligere, augurium optimum est.

Generosiores frena detrectant equi:

Nec nisi coacti perferunt tauri jugum:

Roma patietur, quod recusant belluae?

Reges adorent barbarae gentes suos,

Non Roma mundi terror, et mundi stupor.

Vivente Bruto, Roma reges nesciet.

At vero non rex iste, sed dictator est.

Dum res sit una, quid aliud nomen juvat?

At nomen illud refugit, et oblatas sibi

Rejicit coronas. Fingere hoc, et ludere est.

Nam cur Tribunos igitur amovit loco?

At mihi et honores, et semel vitam dedit.

Plus patria illis omnibus apud me potest.

Qui se tyranno in patriam gratum exhibet,

Dum vult inepte gratus esse, ingratus est.

O rem pudendam! mollis est vix vir satis,

Regit Quirites. Martis ortos sanguine,

Totumque nutu pathicus orbem temperat.

Accingere, et vim, Brute, nunc profer tuam.

Accommoda orsis venit implendis dies.

Phoebus renascens subditos cives jugo,

Servosque vidit: liberos videat cadens.

*Cassius. Brutus.*

O cujus alto nixa virtus pectore

Sperare Romam sola depressam jubet,

Magnanime Brute, Phoebus aurato diem

Adduxit ore, tam diu optatam mihi,

Qua patria nostra libera evadat manu.

Ita fausta votis sors meis respondeat,

Ut haec tyranni virulentum sanguinem

Haurire dextra gestit et vix se tenet:

Utque haec nihil me cogitantem praeter haec

Nox tota vidit. Sic in illum me feram,

Sic involabo, sic mucronem pectore

Condam scelesto: fors et ipsis dentibus,

Cervice dira noxium obscindam caput:

Cruento ut ore prodiens in publicum

Clamare possim: Roma tandem libera est.

Ferus ille animus, et publici invasor boni,

Tenues in auras dissipatus vanuit.

Tunc si vel atra morte sit pariter mihi

Mutanda vita, laetus atque alacer cadem.

Bene moritur, qui patriam moriens juvat.

Quid tu? quid alta mente tecum mussitas?

Annon eodem prorsus affectu cales?

Effare: nam quamvis legi in vultu potest,

Orationis sum tamen cupidus tuae.

*Brutus*

Quid me plura loqui opus est, Cassi?

Num mea tibi constantia nota est?

Semel inter nos stetit, aut vitam

Pectore forti simul abjicere,

Aut patriam transdere in antiquam

Libertatem. Semel hoc dictum est.

Aut hoc necesse est perfici, aut Brutum mori.

*Cassius*

O Romuleae gloria gentis,

Quam tibi vere rigido incoctum est

Pectus honesto: quam tua me animi

Oratio securum esse jubet!

Unus mihi nunc scrupulus restat:

Unane opera confodiendum

Cum Caesare ipso censeas Antonium?

*Brutus*

Jam saepe dixi, id esse consilium mihi,

Salvis perimere civibus tyrannida.

*Cassius*

Perimatur ergo ab infimis radicibus,

Ne quando posthac caesa rursum pullulet.

*Brutus*

Latet sub uno tota radix corpore.

*Cassius*

Itan\’ videtur? amplius nil proloquar.

Tibi pareatur: te sequimur omnes ducem.

Vide modo, ut, cum opus erit, adsis.

*Brutus*

Videro.

*Cassius*

Ego interim meque et meos paravero.

**Chorus.**

Quicunque forti pectore, patriam

Praeferre vitae non dubitat suae,

Ut vel per enses, propter illam,

Oppositosque feratur ignes:

Non summus illi rerum opifex Deus

Pigro revinxit pectora frigore,

Sed spiritus cessit superbos,

Indomitamque timore mentem:

Et bullienti plurima sanguine

Caelestis aurae semina condidit,

Et dixit: I, plebem prementes

Contere, nil veritus, tyrannos.

Hac arte praestans Harmodius suos

Servavit, uno nixus amiculo:

Nunc utriusque excelsa florent

Nomina non tribuenda servis.

Quos si otiosos tuta sequens timor

Forte avocasset rebus ab arduis,

Qui mortuos consumpsit ignis,

Nomina non minus obruisset.

Caret severus crimine Carnabas,

Et laude dignus creditur, haud probro,

Quamvis ferocem caede dextram

Tingere nil veritus paterna.

Odit tyrannos Jupiter, et favet,

Cum quisquam in illos consilium parat:

Illosque natis saepe tradit,

Conjugibusve suis necandos.

O quot, quibusque est plena periculis

Sors imperantum! praecipue quibus

Non civium concors voluntas,

Sed regimen peperere vires.

Plebem timeto, qui solio insidens,

Plebi timeris. Fons odii timor

Audere jussit multa multos.

Saepe gelu calor excitatur.

Rarus tyrannus morte perit sua:

Illos veneno cauta necat manus,

Hoc plebis iratae tumultus,

Hos rigidus glado satelles.

Multo ille vitam tutius exigit,

Quicunque parvis privus in aedibus,

Nullum timens, nulli timendus,

Pelle sub exigua quiescit.

## 7. Actus tertius.

*Calpurnia. Nutrix.*

O di! molestis tollite omen somniis,

Nec sinite, quaeso, pondus ullum tam malis

Inesse visis! Horror artus concutit,

Corpusque totum frigidus sudor lavat,

Quoties recordor: mensque nescio quod malum

Praesagit ipsa.

*Nutrix*

Alumna, quidnam esse hoc putem,

Moesto quod ore, et lacrymis manantibus,

Secreta quaeris, teque nobis subtrahis?

Quae caussa fletus? quisve tam subitus dolor

Turbare mentem tam cito potuit tuam?

Potestne flendum quippiam contingere

Nuptae viro, qui pene fortunam regit?

*Calpurnia*

Dilecta nutrix quid mihi instet, nescio:

Sed me misellam mirus invasit timor.

*Nutrix*

Conceptus unde?

*Calpurnia*

Nil tibi, vel si velim,

Celare possum, visa noctis proximae

Me terruerunt. Victa nam postquam dies

Hesterna cessit, noxque nigro tegmine

Involvit omnem caeca telluris globum:

Amplexa blandum Caesaris collum mei,

Placida quiete vix resolvi coeperam,

Cum mihi repente visus: heu, nutrix mea,

Retine labantem.

*Nutrix*

Alumna, habeto animum bonum.

Sopor timores saepe vanos objicit.

Narrare perge cuncta, velut occoeperas.

*Calpurnia*

Caesar meus, nutrix mea, heu, Caesar meus,

Meus ille Caesar, quo mea innixa est salus,

Mihi visus ulnas inter effusus meas,

Jacere multo sanguine et tabo fluens,

Multisque plagis pulcra fossus pectora.

Tum mihi quietem subitus excussit timor.

Misera arctius repente complector virum,

Pectusque tento, quaeque somnus finxerat,

Vix falsa credo: vix habeo manibus fidem.

Heu quid deorum, talibus visis, mihi

Minatur ira, quidve portendit mali?

*Nutrix*

Omitte questus, neve nondum urgens malum

Celerare perge. Qui malum timet imminens,

Geminat timendo. Sivi nihil instat mali,

Fallaxque mentem imago turbavit tuam,

Cur vana veros caussa producet metus?

Seu (quod repellant sancta divum numina!)

Mutata Romae fata quid gravius parant,

Tamen haud timendum est. Rite conceptis deos

Mollire votis, thuraque aris omnibus

Adolere praestat. Non inexorabilis

Mens est deorum: saepe flectuntur prece.

Quamquam equidem, alumna, instare nil existimo:

Sed vana mentes saepe ludunt somnia.

Quam saepe inanis est mihi objectus timor,

Sic somnianti? nulla inest somno fides.

Quis tam vel audax, Caesarem ut petere audeat?

Vel tam impius, petere ut velit patriae patrem?

Quotquot vel error, vel voluntas pertinax,

Vel invidia Caesari inimicarat tuo,

Partim verendus perculit Martis furor,

Miranda partim Caesaris clementia

Servavit, et servando amicos reddidit.

An ullus ingenio esse tam immani queat,

Debere vitam ut cui suam se intelligat,

Illius ipse tentet insidiis caput?

Omitte questus: abjice ex animo metum.

Venti leves tua dissipabunt somnia.

*Calpurnia*

Ita di velint! Utcunque sit, saltem virum

Precabor, ut se contineat hodie domi.

Ubi quid timetur, cautio nunquam nocet.

**Chorus.**

Jam dies Annae rediit Perennae:

O quot in laetis, Tyberine, ripis,

Senties lusus hodie venustos?

Quot puellarum pedibus premeris?

Candidi quot te juvenes revisent,

Quot senes? qui dehinc titubante gressu,

Saepe siccatis madidi culullis,

Nare de crispa tremulum vibrissent,

Et vacillantes agitent choreas.

Di! procul laevum teneatis omen,

Neu mali quicquam sinite evenire,

Quo minus vultu populus sereno

Possit antquos celebrare ritus:

Tuta sed vestro assidue perennet

Roma favore.

Nil in humanis stabile est putandum:

Saepe securos inimica lusus

Horrido turbat Nemesis flagello,

Grataque in luctus, gemitusque amaros

Gaudia vertis.

Abstine, o densa sata nocte virgo,

Virgo, quae voces reprimis superbas,

Et feris sceptro nimium potenti

Magna locutos.

Romuli te gens colit, et veretur:

Cur premis, qui te venerantur, et qui

Debito addicti tua prosequuntur

Numina cultu?

## 9. Actus quartus.

*Caesar. Calpurnia. D. Brutus.*

Ne deprecare: turpe me fractum metu

Desistere esset.

*Calpurnia*

tam nihil apud te valent

Uxoris (eheu!) pene jam exanimis preces?

*Caesar*

Quid? somniis me credere tuis postulas?

*Calpurnia*

Non: sed timori ut non nihil tribuas meo.

*Caesar*

At iste solis nititur somniis timor.

*Calpurnia*

Finge esse vanum: tribuito aliquid conjugi.

*Caesar*

Etiam petenti, quid decus laedat meum?

*Calpurnia*

Non: sed petenti, quod caput servet tuum.

*Caesar*

Desine timere.

*Calpurnia*

Audere desine tu prius.

Tuaeque si adeo spernis uxoris metum,

Movere vatum oraculis minacibus,

Periculosam qui tibi hanc lucem admonent.

Si spectra, si te auspicia, si fibrae monent

Cavere, et hunc meum timorem comprobant:

Quid in paratam pertinax mortem ruis?

*Caesar*

Quando timorem ponere aliter non potes,

Ne nos tibi queraris omnino nihil

Tribuere, mittatur Senatus in hunc diem.

*D. Brutus*

Magnanime Caesar, quod tibi verbum excidit?

Tene potuisse Barbarorum copias,

Nil mente mota, fortiter contemnere,

Non posse nunc temnere mulieris somnia?

Ubi pectoris vis illa praecellens tui est,

Quam sensit olim, quique septeno videt

Nilum per arva profluentem gurgite,

Quique glaciali colla suppositos polo,

Concreta pigro maria sulcat marmore,

Et quos rapaci Rhodanus unda verberat,

Galli feroces? ô statum deterrimum,

Si Caesar orbem, Caesarem mulier regit!

Conscende currus, laeta victrix, aureos,

Gemmantibusque pervehitor urbem rotis:

Totius orbis sola domitorem domas.

Veteres triumphos Roma nunc sileat suos,

Et militaris conticescat gloria:

Invictus armis Caesar hodie vincitur.

Quid, Caesar, animi patribus credis fore,

Si te jubente convocatos jusseris

Abire nunc, redire, cum Calpurniae

Meliora sese objecerint insomnia?

Vade potius constanter, et nomen cape

Parthis timendum: aut, hoc minus si te juvat,

Prodito saltem, atque ipse patres mittito:

Ne negligi se, aut ludibrio haberi putent.

*Caesar*

Incertus animi, et huc et illuc distrahor

Qualis per aequor concitum bacchantibus

Deprensa ventis fertur incerto ratis

Agitata cursu. Pellit illinc Africus

Creber procellis, Eurus hinc, illinc Notus.

Sic me hinc tuae, Calpurnia, inflectunt preces,

Hinc dicta Bruti. Sed tamen quando semel

Vel cadere praestat, quam metu longo premi:

Non si trecentis vocibus vatum avocer,

Non si ipse voce propria praesens Deus

Moneat pericli, atque hic manendum suadeat,

Me continebo. Desine, uxor, conqueri.

Eamus: omnis jacta nobis alea est.

*Calpurnia*

Abiit, mea nil dicta moratus.

Dî, qui Romae geritis curam,

Quo vos fas est cumque vocari.

Nomine, si vos manibus puris,

Menteque casta semper colui,

Servat meo in Caesare Romam.

**Chorus.**

Creditur vulgus muliebre nunquam,

Consili micam dare profuturi,

Sed rapi affectu, penitusque sama

Mente carere:

Sed tamen si quis bonus aestimator

Rem putet recta ratione totam,

Dicet in multis micuisse magnam

Consilii vim.

Ilion nunquam cecidisset olim,

Imo adhuc arces Priami manerent,

Si Deo plenae Paris audiisset

Dicta sororis.

Illa, cum laeta tumidus rapina

Raptor ad sedes patrias rediret,

Dicitur totam, resoluta crines,

Isse per urbem,

Clamitans: turpem procul ire moecham

Cogite, o Teucri, perit illa secum

Moenibus vestris, Phrygiaeque fata

Ultima pubi.

Caede jam campos video madentes:

Jam ferox gnatus Thetidos marinae

Hinc et hinc strages geminat, tremenda

Cuspide pugnax.

Jamque mutato Simois colore

Inficit ripas, galeasque secum

Volvit, et fortis madidas juventae

Sanguine cetras.

Ah dolor! sanctas etiamne ad aras,

Exuis vitam, genitor, senilem?

Nec vel Herceus cohibet furentem

Jupiter iram?

Haec, et his multo cecinisse plura,

Dicitur quondam furibunda vates:

Sed dolor Phoebi vetuit superbos

Credere Troas.

Pertinax quisquis sibi credit uni,

Ceteros spernens melius monentes:

Ille, si coeptis pereat sub ipsis,

Jure peribit.

## 11. Actus quintus.

*Brutus et Cassius.*

Spirate cives! Caesar interfectus est,

Ille, ille Caesar, patriae terror suae,

Hostis senatus, innocentum carnifex,

Legum ruina, publici juris lues:

Cujus rapinas nuper, et libidines

Agnovit orbis totus, et perpessus est.

In curia, quam oppresserat, oppressus jacet.

*Cassius*

En, Roma, gladium adhuc tepentem sanguine:

En dignitatis vindicem dextram tuae.

Impurus ille, qui furore nefario,

Rabieque caeca, te, et tuos vexaverat,

Hac, hac manu, atque hoc, hocce gladio, quem vides,

Consauciatus, et omnibus membris lacer,

Undam cruoris, et animam evomuit simul.

*Brutus*

Ite, ite, cives, convolate in curiam:

Mentem novo saturate jam spectaculo.

Immanis ille latro, qui regnum sua

Jam spe vorarat, patriae oppressae incubans,

Anima probris plena omnibus spoliatus est.

Ite, et cadaver illud obscoenum feris

Date laniandum, quo feram absumant ferae.

*Cassius*

Erymanthium perculerit Alcides aprum,

Hydramque flammis pertinacem extinxerit,

Lapsumque caelo, iterumque caelo redditum

Confecerit leonem: in uno corpore

Sexcenta nobis monstra debellata sunt.

Si strenuis justus datur factis honos,

Tua, Brute, fastos ampliabit gloria.

*Brutus*

Quicunque mente patriam saeva premit,

Suosque cives subdit, ut servos, sibi,

Dum blandientis jam tenet summum rotae,

Ipsosque pene temnit aequalis deos:

Simul atque versus cassat astrorum favor,

Et constitutas tempus adduxit vices,

Cadit, suoque ceteros casu monet,

Virtute dempta, ne quid aeternum putent.

*Cassius*

Sic, sic tyranni debitas poenas luant,

Nunquamque sicca finiant vitam nece.

Eamus hinc, et editam Capitolii

Scandamus arcem. Roma tandem libera est.

*Calpurnia. Chorus.*

Eheu, quis aures nuncius tetigit meas,

Cecidisse dira Caesarem Bruti manu?

O somniorum jam nimis veram fidem!

Sic misera quondam Troici conjux senis,

Quam somniarat, tulit, et experta est facem.

O, quae dolori verba sufficiant meo?

Dehisce terra, meque miserandam abripe,

Aut vos nefandi parricidae, huc, huc cito

Venite gressu, quoque ferro conjugem

Meum necastis, me, me eodem tollite.

Secunda vestras hostia exspecto manus.

Cupide madentem conjugali sanguine

Jugulo mucronem, aut pectore excipiam meo.

Nondum litasti, Brute, perficito sacrum.

Nondum peremptus Caesar est: pars illius

Maneo superstes. Non meus vitam tibi

Vir denegarat: ne mihi mortem nega.

Moriar semel, quo desinam toties mori.

Aut tu, doloris turba nostri particeps,

Dum languidus paullatim animus absumitur,

Et membra linquens tabida, petit Caesarem,

Adjunge moestam fletibus vocem meis.

**Chorus**

Aetheris alti lugeat orbis:

Tuque o radiis incincte caput,

Volucris splendens arbiter anni,

Propera pulcros abdere vultus.

Tu quoque falsae dominator aquae,

Valide terram concute sceptro.

Omnia moerorem patefaciant.

Ille subactae gloria terrae,

Nunc repetiti gloria caeli,

Uno Caesar Jove patre minor

Liquit terras.

O impuri! o illaudati!

Quorum sacrilega manus potuit

Tantum mundi extinguere lumen,

Quae vobis sint supplicia satis?

Quis taurus, quae rota, quis gladius,

Possit vestrum aequare furorem?

Vobis tellus, vobis aether,

Vobis deneget unda quietem:

Vos ultrices agitent furiae:

Una cruentis agitet flagris,

Altera tetro coquat igne genas;

Tristes alia objiciat colubras,

Quae se vestro sanguine pascant:

Stygia donec sede receptos

Laniet rostro vultur adunco.

Vexet iniquum Aeolidae pondus,

Et supplici quidquid acerbi

Sceleratos exagitat manes.

At tu, nostri caussa doloris,

Multum flete, et multum flende,

Hos bone planctus accipe, Caesar.

Caesar.

Quid caelitum me fletis adjunctum choro?

Non luridi me stagna Cocyti tenent,

Sed templa caeli; non malignae me furor

Tetigit cohortis; ipsa jam genitrix manu

Me collocarat inter astrorum globos.

Simulacra tantum nuda dilaniata sunt:

Nec ipse cecidi: umbra cecidit tantum mea.

Desinite flere: lacrymae miseros decent.

Qui me furenti, (vera praemoneo Indiges,)

Sunt animo adorti, non inultum illud ferent.

Heres meae virtutis, ut sceptri mei,

Nepos sororis, arbitratu pro suo

Poenas reposcet. Ponite modum luctibus.

Ego ad alta caeli tecta stellantis feror.

Calpurnia.

Unde, quaeso, vox ad aures ista pervenit meas?

En, sonum, marite, dulcem vocis agnosco tuae.

Non iniqua te peremit parricidarum manus:

Vivis, et receptus astris, laetus assides Jovi.

Quo soles, bonus, favore perge complecti tuos.

**Chorus.**

Sunt manes aliquid: cumque diem ultimum

Adduxit fera mors, est aliquid tamen,

Quod vitat Libitinam

Exstructosque fugit rogos.

Id si, dum vegetat membra, datum sibi

Vitae curriculum pariter egerit,

Nec se turpificarit

Impuris scelerum notis.

Mox, ut corporeo carcere liberum est,

Rursus sidereas convolat in domos,

Qua Saturnia lacte

Signavit proprio viam:

Atque illic, numero caelicolum additum,

Caelesti ambrosiae gramine vescitur,

Et carchesia sacri

Plena nectaris ebibit.

Haec olim haud dubie praemia vos manent,

Quicunque innocuo pectore simplices

Virtutemque tenetis,

Et canam colitis fidem.



# Back



