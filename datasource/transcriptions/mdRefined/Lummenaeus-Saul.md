# Front

/

SAVL

TRAGOEDIA SACRA.

≤page=121≥

ILLVSTRISSIMO,

ET EXCELLENTISSIMO DOMINO

D. CLAVDIO DOIGNYEZ

COMITI DE COVPIGNY,

COMARCHO DE MORCHOVE, &c.

CATHOLICAE MAIESTATI A CONSILIIS

STATVVM,

REGII AERARII SVPREMO PRAEFECTO,

DOMINO ET PATRONO MEO COLENDISSIMO

L. M. C.

IACOBVS CORN. LVMMENAEVS A MARCA,

Religiosus Sacerdos Benedictino-Blandinensis

ad Gandanum.

MVsarum Alcides, qui primo natus in ostro,

OGNYACVM claro sanguine stemma notas.

O cui riserunt inter cunabula Musae,

Et risit lepido Delius ore Pater!

Accipe in vmbrosâ meditata pöemata taxo,

Permessi gelidam fluminis ad scatebram.

Accipe iò flores tragicâ ferrugine tinctos,

Quos stipat calatho Melpomenaea tuo.

Heu quibus hoc tenerum perscriptum est omnibus αἴ, αἴ;

Quis scit, an his violis, Anna perenna sedet?

≤folio=R≥

≤page=122≥

ADMODVM

REVERENDO DOMINO

D. IACOBO CORN.

LVMMENAEO A MARCA,

ORD. S. BENEDICTI

PRESBYT.



ADMODVM REVERENDE PATER,

SAVLEM Tragoediam tuam sacram,

magnâ animi mei voluptate perlegi, quam perlego

nunc ABIMELECHVM, quâ dëinde, fauente

Deo, oblectabor ABSALOMO, non enim ad

manus peruenit meas, sicut peruenit ABIME¬

LECHVS. Sunt namque ingenij tui foetus erudi¬

tione, ac doctrinarum varietate referti, magnâ

animi ergà me tui significatione repleti. Quare

gratias tibi ago, & si quid pro tantis beneuolen¬

tiae tuae monumentis potero, faciam tibi satis. Frue¬

re interim Italiae amaeno solo, sed feraci &

vale. SALERNI, Die 8. Augusti, 1622.

T. Amantissimus

3305.

L. CARD. SANSEVERINVS.

≤page=123≥

ARGVMENTVM.

SAVL, post rapinam AMALECH, à Deo

proiectus, à SAMVELE destitutus, amen¬

tiâ laborat, DAVIDIS caedem machinatur.

Denique rebus in deterius sublapsis, con¬

sulto magico oraculo, & redhibiti SAMVE¬

LIS spectro deterritus, in Gelböae porrò

montibus, cum Palaestinis laeuo Marte con¬

gressus, & propriâ manu transuerberatus

occumbit. 1. Reg. 31.



# Main



PERSONARVM NOMINA.

SAMUEL. DAVID.

SAVL PYTHONISSA.

ACHIMAS ARMIGER. NVNCIVS.

**CHORVS.**

≤folio=R2≥

≤page=124≥

## ACTVS PRIMVS.



SAMVEL.



EX quo tonanti Numini, & sceptro meo

Populus rebellis, purpuram eripuit mihi;

Tunc, cùm ambiêre gentico more, aurëo

Cultu superbum Principem, & cocco, & graui

≤line=5≥ Lituo tremendum; saepè paenituit reos,

Nec vnum in vno Rege suspirant malum:

Iterumque Samuel, & mei mores placent,

Et iura mollis imperî! & modestia

Seruare docta rebus in cunctis modum.

≤line=10≥ Quanquam ô iuuat cessare, pertaesum nimis

Fastidiosae plebis hoc regnum & nouas

Semper querelas: viuitur paruo benè:

Et placuit olim, & ridet hoc semper mihi,

Quod abdicaui munus, & coccum exui

≤line=15≥ Frequente populo, cùm tumultus nubium,

Et grande tonitru miscuit flammis Deus,

Et fulgura intempesta fecerunt metum.

Aestiua tunc flauebat in campo Ceres,

Auido colono laeta florebant sata,

≤line=20≥ Cum grando culmos verberans stragem dedit,

Et bruma torrens imbribus messem abstulit.

Tum mobile iterum vulgus: ô Samüel pater!

≤page=125≥

Et victimis, & thure, & agresti molâ

Lita Tonanti, nolumus Regem! & tamen

≤line=25≥ Condonat illis Principem Regum arbiter,

Qui mox vt ostrum contigit, sceptrum tulit,

Et se, quod vnum fortè restabat malum,

Regnare sensit, imminet cunctis atrox,

Et iura condit regia, & saeuit quoque,

≤line=30≥ Et temperare nescit, & nutu fero

Ludit subactis omnium in ceruicibus.

Sic nempe meruit Gentis insanae furor,

Quae, saepè Regem postulans, Regem pati

Debet superbum, perfidum immitem, asperum,

≤line=35≥ Qui litus oliuo tempora & totum caput,

Ne balsami guttam quidem introrsùm bibit,

Et nihil habet clementiae, atque olëi nihil,

Diffluere passus omnia, & duros gerit

In corde scopulos, aemulus Dauidi meo,

≤line=40≥ Et quod dolendum est, aemulus semper bonis.

Parce ô cruente, parce! cur luat puer,

Qui monstra fundâ sternit & iugulat manu,

Opima patrio spolia consignat Deo,

Et cedit auidis barbarum truncum feris?

≤line=45≥ Anne igitur, illo crimine, addictus neci

Tot vasta lustrat spatia, & ô semper fugit,

Et liuido oculo vapulans, aulâ procul

Declinat oestrum Principis, quod musica

Iam nulla, voce temperet, fidibus iuuet,

≤folio=R3≥



.

≤page=126≥

≤line=50≥ Nullum inter ista suauia excantet melos;

Sic cùm profundam contigit Lethen malus,

Et venia desperata in extremis stetit

Contemnit audax fulmina, & diram manum,

Et tetra ridet nubila, & nimbum, & Deum,

≤line=55≥ Et pronus in piacula, insanit, stupet.

Nuper probaui, cùm Deo sternax quoque

Fecit rapinam in Amalech, & harbaro

Regi pepercit, praeter & contrà fidem

Oppigneratam Numini, & struxit sacrum,

≤line=60≥ Et pascualem victimam adoleuit focis.

Ingrate Princeps! ô meum probrum! ô dolor!

Non sic abibunt ista, & exquiret Deus

Intrà tuorum viscerum abductos sinus

Immane nimiùm facinus, aeternum scelus;

≤line=65≥ Quod tu; sed implent lacrymae humentes sinus!

Quem dulcia inter oscula in sinu meo!

Heu me! sed iterum lacrymae impediunt loqui.

O Tartara! ô coelum! ô Deus! video Inferos

Immensùm hiantes; limine in primo sedent

≤line=70≥ Eumenides atrae, & mille depectunt hydros,

Heu horror! horror! sulfure atque olidâ pice

Densantur aurae; claude speluncam miser,

Et tolle tecum monstra & aeternùm vale.

**CHORVS.**

Sic, sic abiuit, nec videbit amplius

≤page=127≥

≤line=75≥ Regem impiatum: cuncta decoxit miser

Et nulla restat anchora in tantis malis.

Heu! quantum in vno Barbaro amisit boni,

Et victima importuna quàm magno stetit!

Heu! quantum in vno Barbaro! vno in Barbaro!

≤line=80≥ Quem stratum arenis, & trementem, & marcidum,

Et supplicantem Samuel caesìm inuolans,

Diuinus ille Samuel, ferro induit.

O cùm iliosum carpsit in partes senem,

Capuloque tenus in viscera & fibras iit,

≤line=85≥ Multùm stupente Principe, & dira omnia

Regno ominatus, extulit castris pedem.

Discite miseri, discite lituum

Subdere coelo, quibus in mediâ

Contigit aulâ, radere lato

≤line=90≥ Syrmate terras; & tu Princeps

Saepè memento, posthac nullis

Ludere sacris; noli, ah noli!

Noli iniußis adolere focis,

Noli inuitos laedere Diuos,

≤line=95≥ Et sic rigidos tollere fasces:

Nempe vt toto vertice & humeris,

Longè emineas omnibus vnus;

Toto coelo celsior ibit,

Qui se liquidis condit in astris,

≤line=100≥ Et cùm iustas concipit iras,

Deijcit altos fulmine montes,

≤page=128≥

Et fracta sono Gelboa fumant.

Parcite votis mortale genus,

Discite miseri, discite cupidas

≤line=105≥ Stringere pennas, & non omni

Credere vento; quid te vetitis

Polluis aris improbe Saul?

Quò te exstimulas? Regi, populos

Tractare: Deum, Vatibus instat:

≤line=110≥ Non benè miscet sacra profanis

Qui se iactat talibus ausis.

Sordet nimiùm compôsta tuo

Omnis Regum purpura cocco,

Maxime Vatum.

≤line=115≥ O qui lino cinctus & ephod,

Primos, Superis deditus, annos

Intrà templi munia comples!

O cui nunquam ductile ferrum

Vernos capitis rasit iülos!

≤line=120≥ O quem pellex nulla totondit,

Quem nec placidis pauit in vlnis

Lactea niueo Dalila succo!

O qui nullo captus Iäccho

Nullo sicerae munere potus,

≤line=125≥ Ebria semper pocula vitas,

Optime Vatum, maxime Vatum!

Heu! quàm melius floruit isto

Patria quondam vindice tellus!

≤page=129≥

Cùm solicitam raptus in aulam,

≤line=130≥ Iussas tenuit Rector habenas,

Non tam facilis sumere coccum,

Quàm morosâ cedere Spartâ,

Et magnificum ponere fastum.

O cùm fremuit mobile vulgus,

≤line=135≥ Et sibi Regem turba poposcit,

Nimiùm stolidis aemula votis!

At ecce prodit miles, & cingit Ducem,

Et ipse maius aliquid humano fremit,

Et vibrat hastam; currite, inuadit, furit.

## ACTVS SECVNDVS.

SAVL.

≤line=140≥ ERupit; ergò semper illudet mihi

Galeatus ille, pectore imbelli, lepus,

Oreadumque alumnus, aut montis iugo,

Aut vallium cauernulis celans fugam?

Ergóne semper fugiet & semper sequar?

≤line=145≥ Et purpuratus ille terrae filius

Nobis faceßet nauseam, & labem imperî

Impunè molietur, & stragem, & nefas?

Fugiat, sequemur; & mihi montes patent,

Et illa opaca vallium, vmbrarum specus;

≤line=150≥ Perrumpam, & omne, quicquid obstabit, ruam.

≤folio=S≥

≤page=130≥

Quanquam profundis sentibus sese induat,

Quanquam repôstis cautibus latebras agat,

Et mille captet, more vulpino, dolos,

Vnum vnum echinus nouit; effodiam omnia,

≤line=155≥ Et palpitantem beluam foras traham.

Coelum ipsum & astra tentet, & molem auream

Pensilis Olympi: Regibus longae manus,

Et nouit istam regius Saül viam.

Et quanquam ibi non fulminet reum Deus,

≤line=160≥ Et ianuis patentibus Iuueni fero

Nubes dehiscant; Gelböae rupem arduam,

Libanumque Carmelo additum ad coelos struam,

Iterumque praeceps machina inuadet polos,

Et pallidum inde Dauidem allidam solo:

≤line=165≥ An nescit ille ferreas Regum manus,

Et dura centum brachia, & nescit truces

Saülis animos, & mihi numen sacrum

Feruere in isto pectore, & suppar Deo

Aliquid repostum, & fulmen, & tonitru & minas

≤line=170≥ Sonantis irae & quidquid hîc pallent rei?

Et quis vïetus ille natus Isäi,

Quium magister, pecoris hirsuti pater,

Miles sine armis, montium praedo vagus,

Qui purpuram sic ambit, & sceptrum, & decus

≤line=175≥ Sellae curulis, fascias, vittas, ebur?

Hos Bethlëem. animos? illa, quae tristi situ

Terrae inter omnes angulos ridet nihil?

≤page=131≥

Non est ad alta mollis è caulis via:

Nec sic inertes erimus, & nostrá è manu

≤line=180≥ Non facilis hasta sequitur, & prius mihi

Hanc vellet animam, quisquis hoc tentet nefas.

At illud imas penitus iritat fibras,

Nec ferre possum languidè aut fictè satis,

Quod illi amicam Ionathas seruat fidem,

≤line=185≥ Et clanculùm me prodit; hoc igitur erat

Ionatha, quod alto stemmate, in cocco, satus,

Pube inclytâ & virtute clarans Regiam,

Gnauae indolis praesagium nobis dabas?

Hoc igitur erat? ah! taedet, ah! piget loqui;

≤line=190≥ Ingrate Iuuenis! quàm mihi serò luis

Immane crimen! quis mihi nunc improbum

Sistat, paternis victima vt palmis cadat?

Vt illa carpam latera, quae quondam meis

Obuersa steterunt lanceis, cùm pallidum

≤line=195≥ Citharae magistrum, tinnulas tantùm fides

Mulcere gnarum, cuspide hamatâ minax

Vellem forare penitùs, & casso impetu

Radens parietes spiculum, in mensâ stetit?

O cùm ille totum tegeret! ô probrum! ô scelus!

≤line=200≥ Et latere toto & pectore accepit reum.

Cur non per ipsum Ionatham expleui minas?

Nec tota rabies heluata est sanguinem,

Nec mistus ille in cantharos fluxit cruor,

Nec hausta contis ilia edêrunt canes?

≤folio=S2≥

≤page=132≥

≤line=205≥ Ad haec superstas Ionatha, & curae es mihi

Vel sic adultus; cur tamen superas, scelus?

Nec Dauidem in visceribus exploro tuis?

Quaeram, nec ipse Ionathas tanti est mihi,

Et si quidem hic fastidit, inueniam virum,

≤line=210≥ Qui melius istam purpuram, & molem gerat,

Sceptrum gubernet, aureo nutu regat.

**CHORVS.**

Heu! quàm vario carpitur aestu,

Qui solicito natus in ostro,

Et purpureae deditus aulae,

≤line=215≥ Centum imperio territat vrbes,

Nec se populis credere centum

Audet, praui conscius animi,

Et noua semper vulnera pallet.

Quamuis valido milite septus

≤line=220≥ Numeret densas ordine peltas,

Saepè à tergo respicit amens,

Saepè obliquat celeres oculos,

Et se partes versat in omnes,

Cautus trepidos vitare dolos,

≤line=225≥ Et postico occurrere cultro.

Saül Tyrio murice fulgens,

Ille & lituo nixus eburno,

Et ludaeae patrius Heros,

Quanto penitùs carpitur igni,

≤page=133≥

≤line=230≥ Quàm multa malo somniat animo,

Quae nocturnis ruminat horis

Culpam in puero Dauide fingens!

Cur non aliò vertis steriles

Improbe curas? quidue immeritis

≤line=235≥ Impia stridet buccina campis,

Et solicitas feriunt matres

Importuni tympana belli?

Cur non aliò flectit rigidam

Marspiter aciem, multo Hethaeae

≤line=240≥ Sanguine Gentis spicula tingens?

Nam quid meruit flos ille virûm,

Quem sic frendent agmina circùm,

Qui nuper erat regius hospes,

Tot verporum caede redempto?

≤line=245≥ Cuius in hostem lancea sternax

Nunquam casso vulnere sedit?

O qui stolidum nuper Hethaeum,

Vano tumidum pectora typho,

Excantato Numine Diuûm,

≤line=250≥ Strauit rapidae verbere fundae,

Laeuae frontis margine tactum,

Et plangentem pectore terras!

Quàm tunc placido nostra fauebant

Castra susurro. Macte ô Iuuenis,

≤line=255≥ Macte ô patriae spes vna tuae!

≤folio=S3≥

≤page=134≥

Cùm barbaricum stringeret ensem,

Luctansque super turpe cadauer,

Et spirantem iugulans pugilem,

Polluit atro sanguine truncum,

≤line=260≥ Et loricam, & baltheum & harpen,

Singula patrijs intulit adytis,

Dignum tali Marte trophaeum.

Tunc in gelidis vallibus Echo,

Garrula resonae filia syluae,

≤line=265≥ Rettulit illud nobile carmen:

Princeps Säul mille cêcidit,

Et dena virûm millia noster,

Nulli gemino robore, Dauid.

O cùm blandis lusit citharis

≤line=270≥ Nostra Iuuentus, & virgineo

Pollice dederunt crusmata plausum:

O macte nouâ virtute puer,

Sic ad coelos itur, & astra,

Et sic meritis omnia comples.

≤line=275≥ Säul Princeps mille cêcidit,

Et dena virûm millia, noster,

Nulli gemino robore, Dauid.

Non tulit aequis auribus Heros,

Et laudato Dauide frendens,

≤line=280≥ Et multa malus simulans, altum

Seruat crudo pectore vulnus.

Nec nocte quies, nec luce quies

≤page=135≥

Lumina mulcet, pectora mulcet,

Et se curis macerat aegrum.

≤line=285≥ Nempe ambitio virtutis egens,

Et non modicis aemula votis,

Nullum sociat passibus aequis,

Et sibi titulos arrogat omnes.

Quid te crucias maxime Regum?

≤line=290≥ Quid te vano nomine iactas?

Cur non tumidas flectis habenas,

Et te semper proripis vltrà?

Quanquam Libano sidera pulses,

Et Carmelo Gelboa sternas,

≤line=295≥ Nunquam vinces Dauida cursu,

Et te in nebulis fallet euntem,

Toto & toto Numine tectus

Quid, si intereà strinxerit ignes,

Qui flammigerum temperat axem,

≤line=300≥ Et tremefaciens vndique Olympum,

Vel te extremo fulmine tangat?

Heu! quis miserum vendicet Orco,

Et damnatis soluat Auernis?

Ah! vbi longùm & longùm sedeas,

≤line=305≥ Longumque iterùm, longumque iterùm,

Desperatâ compede vinctus!

Säul! Säul! nobilis Heros!

Ille Isacidûm blanda voluptas,

Os atque humeros Diuo similis,

≤page=136≥

≤line=310≥ Et praecellens omnibus vnus,

Cùm paruus erat, rectosque oculos

Non audebat tollere coelo.

Nunc vt Superis pugnare velit,

Et sibi stellas spondeat amens,

≤line=315≥ Dauide nunquam celsior ibit,

Semperque istis excidet ausis.

## ACTVS TERTIVS.

DAVID.

QVamdiu cauernas montium, & valles sequor,

Et illa tesquorum aspera, inculta, horrida,

Suspiriosas anxius noctes traho,

≤line=320≥ Et nulla placidum commodat somnum dies.

Turbatum vbique est; fugimus, & nusquam satis

Tutò latemus; sequitur à tergo socer

Et mille gladios in meum strinxit latus,

Et mille tacitos varius intricat dolos.

≤line=325≥ Hoc igitur, hoc erat Deus (liceat mihi

Deflere Manes in tuo sinu meos)

Heu! quod me auito rure & extorrem domo,

Iußisti in oculis purpuram capere tuis,

Sperare sceptrum Gentis & regalia

≤line=330≥ Cultus superbi munera, & regni notam?

≤page=137≥

Nempe ista decora non satis rident mihi,

Et cuncta pedibus facilè submitto tuis.

Quàm melius olim rorida inter auia,

Prati toroso in caespite, ad lenes aquas,

≤line=335≥ Paui retonsum florido campo gregem!

O cùm inter ista verna resonabat melos,

Et fistulosam spiritu cannam regens,

Voui paterno rusticam Musam Deo!

O cùm leo de rupibus praedam inuolans,

≤line=340≥ Rictu profundo dentium, & caudâ minax,

Amisit animam robore elisus meo,

Et nulla stragem belua in caulas dedit!

Quàm melius istum sanguinem fudi prior,

Et lusi in hirta latera crudelis ferae,

≤line=345≥ Cum femore nondum sica penderet meo!

Nunc esse nobis impijs tantum licet,

Et nescio, quâ proelij libidine,

Vulnificus iste saeuit in cunctos mucro.

Crudelia! ô crudelia! & facio tamen,

≤line=350≥ Et semper aliquis spiculo restat meo.

Heu! quod gygantem vidi! & illud barbarum

Monstrum! sed ô vidisse iuuet, & beluam

Fixisse mediae frontis inter cornua

Spectante populo; liceat hoc tantum mihi,

≤line=355≥ Abominari liceat, heu! quod regiae

Transcriptus aulae, purpurae adsueui miser

Et coccus humeris fulsit inductus meis.

≤folio=T≥

≤page=138≥

O magne rerum Genitor! ô mundi sator!

Si ritè ad aras victimis feci tuas,

≤line=360≥ Et inter aegras pectoris anheli preces,

Quas multa tinxit lacryma & rigüus dolor

Vnquam litaui; si tibi placus püer,

Et puro oliuo verticem leuit meum

Diuinus ille Samuel, mystes tuis

≤line=365≥ Sacratus aris, & tuum hoc iussum fuit:

Abijcere molem hanc liceat, vt multùm libet.

Heu! deprecamur Genitor, & viuat, precor,

Säul in ostro viuat, hoc votum est meum,

Et, quae dedisti sceptra, transmitto libens.

≤line=370≥ Pacem rogamus, exulat bello salus.

**CHORVS.**

O qui sidera torques!

O qui lumina caeli

Certo nomine signas!

O qui fulmina vibras

≤line=375≥ Imo pronus Olympo!

O qui principe nutu,

Ponti caerula fraenas!

O qui pupulae in ictu

Terrarum auia lustras,

≤line=380≥ Serua Dauida nostrum,

Serua in montibus altis,

Serua in vallibus imis,

≤page=139≥

Intrà scrupea serua,

Intrà deuia serua,

≤line=385≥ Heu! quà frigidus errans

Intrà lustra ferarum,

Peltata agmina ducit!

Ah! ne te aspera laedant,

Summis frigora plantis

≤line=390≥ O Iesse puer! ô Rex!

Nostri gemmula secli,

Ephrataea propago!

Ah! ne te ferus ille

Durâ cuspide figat,

≤line=395≥ Et fortè aspide nudum,

Totâ vulneret hastâ!

Heu! heu! parcite Diui!

Ah! ne flore caduco

Tam formosa tuuentus

≤line=400≥ Primos exuat annos,

Cùm pulcherrima vernat,

Et iam nubilis aetas!

Säul! improbe Säul!

Quae te lytta momordit?

≤line=405≥ Quae te vermina torquent?

Quod te lancinat oestrum?

Aut quae tanta libido

Martis ludere ludum?

O crudelia! semper

≤folio=T2≥

≤page=140≥

≤line=410≥ Nudum stringere ferrum?

Heu! per vulnera nostra

Atram spargere bilem,

Totis follibus haustam,

Et non parcere bello?

≤line=415≥ Nescis perfide, nescis,

Quantum in Dauide perdas,

Rursum dignus aratro, &

Viles quaerere asellos,

Si te inglorius isto

≤line=420≥ Tantùm puluere iactes.

At quo nomine debet,

Aut quod crimen in illo est,

Vt sic cornea nostri

Tendat lancea Regis

≤line=425≥ Istos ire per artus

Quos Säulia Michol

Tanto tempore fouit?

An quod plurima in vno

Fudit millia monstro?

≤line=430≥ Et ceruicibus orbum,

Vastâ mole gygantem,

Nudâ strauit arenâ,

Nudo caespite truncum?

An quod sanguine multo

≤line=435≥ Emit Saulida nympham,

Et tot fecit ineptos

≤page=141≥

Truncato inguine verpos,

In spem Coniugis vnam?

An quod dulcia plectro

≤line=440≥ Muicens carmina, Regem

Soluit Manibus atris,

Et compescuit Aten,

Diri Numinis Aten,

Cùm teterrima pestis,

≤line=445≥ Neruis icta pependit,

Nec se proruit vltrà?

An, quod Principis ostrum,

Summo margine caesum,

Caeco carpsit in antro,

≤line=450≥ Et non ilia fodit,

Cum sic figere posset,

Preßis ilia cultris?

An, quod poculum & hastam,

Regalemque paratum,

≤line=455≥ Intrà tegmina spondae,

Furtìm legit, & illum

Somno & nocte sepultum,

Toto pectore nudum,

Rursùm viuere iußit?

≤line=460≥ Tum ploratibus aegris

Turbat somnia Regis:

Ergò, nobilis Abner,

Nullam in Principe curam

≤folio=T3≥

≤page=142≥

Curas? & tibi mollis

≤line=465≥ Vinxit lumina somnus?

Tolle ô tolle rapinam;

Et, si spiculum & ista

Forsan cymbia nostî,

Tolle & tolle rapinam.

≤line=470≥ Vocem preßit, at illi

Rauis faucibus haeret,

Tantis icta perîclis,

Atque, ô, somnia retur,

Quod tangitque, videtque,

≤line=475≥ Nec sat credit ocellis.

Tunc, clamoribus haustis,

Säul horruit amens,

Et se denique culpat,

Et deflendo, querendo

≤line=480≥ Noxam inducere tentat.

Multos lacryma fallit,

Et, si illudere cordi est,

Nutu prosilit vno:

At mox impete presso,

≤line=485≥ O ludibria! totis

Aret fricida malis.

Vno ridet ocello,

Vno plorat ocello,

Qui mendacia vendit.

≤line=490≥ Quis non rideat istos

≤page=143≥

Naso prorsus adunco

Inter sibila fletus,

Quos sic fundere possunt,

Quos sic tergere possunt,

≤line=495≥ Et sic fingere, cauti

Nostri, ô tempora! mores.

Flebis, fleberis olim,

Et sincera rigabit

Moestos lacryma vultus,

≤line=500≥ Cùm te in monte profundo

Bellum immane sequitur,

Et tot claßica cingent,

Et tot labara quaerent

Et crudelis Enyo

≤line=505≥ Telo pectora fixum,

Diro pectora telo,

Diro viscera telo,

Solum, heu! vndique solum,

Scabrâ in rupe relinquet,

≤line=510≥ Säul optime Regum,

Säul peßime Regum!

≤page=144≥

## ACTVS QVARTVS.

SAVL, ACHIMAS ARMIGER,

MANTO VENEFICA, VMBRA

SAMVELIS.

PVgnamus iterum: finis alterius mali,

Gradus futuri est; excidit tandem Dauid,

Et alia Martis tessera in castris viget,

≤line=515≥ Nec velitamur amplius; totas modò

Excire vires imperî, incumbit mihi.

Bella horrida, & bella horrida, & litui, & tubae,

Et claßica vrgent: lurido campos metu

Obsedit horror & mihi feros quoque

≤line=520≥ Turbauit animos harbarus miles, meis

Illapsus agris, instar hybernae niuis,

Quam turbo Libano, vel tuis Hermon iugis

Diffudit intrà vallium crepidines,

Latè albicante vellere inducens solum.

≤line=525≥ Quis mihi comantem protinus conum induat,

Et nuda obarmet latera, & inuictam manum?

Quis cingat humeros baltheo? scutum applicet

Tot orbibus foratum, & ingentem aspida,

Quam sensit olim commodam parum sibi

≤line=530≥ Iessaeus ille ludio, Gentis probrum.

≤page=145≥

Date tela, contum, spiculum, excurram, ruam,

Et sternam, & atrum in puluerem aduersos traham.

Non patior oestrum, quod mihi torquet fibras,

Et versat animum mille maeandris meum.

≤line=535≥ Exagitor & me vortice in gyrum rapit

Vaesana rabies: instar ingentis rotae,

Quam Zephyrus vnâ, Eurusque, & immanis freti

Tortor, superbus Africus, in latera impete

Magno flagellant, illa concursu arduo

≤line=540≥ Huc nunc & illuc pulsa, in ancipiti crepat,

Et stare nescit lubrica, & praeceps cadit.

Sic agimur anime, nunc mihi membra ignëus

Diffundit ardor; mox vbi intendit pauor

Frigus rigorem; pallor obrepit genis,

≤line=545≥ Vox haeret ipsa faucibus, steterunt comae,

Et tota genüa, poplite excusso labant:

Vidi subactam Sunäim, & longo ambitu

Turmas volantes, puluere induci diem,

Et illa rupium aspera, hirta vallium,

≤line=550≥ Feruere denso milite, armis fulgere,

Et stare signa, tincta barbaricis notis,

Inscripta saeuas beluas, latè arduo

Pendere conto labarum Hethaei Ducis;

Et nescio, quid laeua mens semper mihi

≤line=555≥ Triste ominatur. Amalech curas facit,

Si fortè veterem noxiam expendens Deus

Saeuire cupiat, & mihi nunc impius.

≤folio=V≥

≤page=146≥

Occurrat Agag; crimen est, Amalech, meum,

Nec caesus istâ dexterâ Princeps malus,

≤line=560≥ Qui Samüeli deditus, sicam induit

Toto foratam pectore, & caput meum

Damnauit olim Numini, & patrio Deo.

Hinc semper illi supplico & nunquam lito,

Et nulla grata victima ante aras cadit.

≤line=565≥ Quid anime pendes? esto, & obnixas mihi

Occludat aures. Sadäi; ad Manes eo,

Et monstra Auerni cïeo; quid tandem interest,

An lapsa coelò, an missa Taenareo specu,

Aut vnde dubijs rebus occurrat salus?

≤line=570≥ An ater, an sit albus; id cordi est parum,

Quicumque in armis dexteram reget meam,

Bello vocatus aderit, & turmas aget.

Quis nunc mihi perrumpat Inferni specum,

Vmbrarum in adytis pallidum figat pedem,

≤line=575≥ Et beluam Orci euiscerans, reddat mihi,

Et monstret atros nocte in obscurâ Deos?

Fauete Manes, quo tamen nunc auspice

Placabis illos? quis tibi sternet viam

Ad lurida ista? poenitet, taedet, dolet,

≤line=580≥ Quod magica nuper sacra proscripsi miser,

Et nulla Manto superat in terris mihi,

Quae possit imos voce testari Deos,

Praecingere aras, applicare victimam,

Spectare fibras, ritè scrutari omnia,

≤page=147≥

≤line=585≥ Et murmurare carminis diri modos,

Rupto capillo lurida, incompta, horrida,

Quae nuda pedibus, nuda anhelo pectore,

Illis Deorum Manium summis litet.

ACHIMAS ARM. Princeps, vt illud libeat extremùm tibi,

≤line=590≥ Etiam licebit; me duce, inuenies modum.

Quà florida Endor rure Galilaeo iacet,

Propter Näimae moenia, abducto latet

Pithonis antro; si libet, sterno viam.

SAVL. O fide semper Achima, rursum mihi

≤line=595≥ Vitam dedisti, viuimus Achima, moras

Abrumpe & istâ purpurâ abiectâ, & notae

Regalis habitu, paßibus iunctis sequor.

Diuina Manto, maxima interpres Deûm,

Quae Tartari vmbras voce terrificâ cies,

≤line=600≥ Et murmuroso carmine elicias, iubes

Reuerti ad auras, suscita extemplò virum,

Et latè hiulcans Inferos, redhibe mihi,

Quem fata votis anteuerterunt meis.

MANTO. O parce miles! Principis leges vetant.

≤line=605≥ Et Regis illud Numen absterret nimis.

SAVL. Desine moueri mulier, & vano metu

Absiste, tacitos inter, haec latent, focos,

Et nemò nostris sannio illudet sacris.

MANTO. Differre liceat. SAVL. Quid mihi nectis moras?

≤line=610≥ MANTO. State igitur, at quem postulas? SAVL. Samuel senex

Hîc me reuisat; Samuel veniat rogo.

≤folio=V2≥

≤page=148≥

MANTO. Sistite bidentes; ocyus cultros püer,

Abscinde iugulum, lubricus manet cruor,

Incende taedas, cinge verbenâ caput,

≤line=615≥ Promitte torto liberam vinclo comam,

Et mutus, isto margine, ad laeuam sede.

Manes, Manes, currite Manes;

Adsit nostris conscia sacris

Hecatè, triplici pallida vultu.

≤line=620≥ Et tu genitor Summane veni;

Et te lemures agmine cingant,

Animaeque leues; & mihi gelidos,

Si ritè tuis fecimus aris,

Iterum Samuel induat artus.

≤line=625≥ Tellus dehiscit; cur mihi imponis Ducum

Magnanime rector? purpuram agnosco tuam

Istâ in lacernâ; video! SAVL. Quid spectas? refer.

MANTO. Video profundâ scansiles terrâ Deos

Luctari ad auras. SAVL. Attamen quales vides?

≤line=630≥ Quali ore & habitu? MANT. Floridum specto senem,

Et palliatum, multa canicies comis,

Hebraeo in ore mistus apparet rigor

SAVL. Agnosco; Samuel! Gentis Hebraeae pater!

VMBRA SAM. Quid mihi quietem interpolas? SAVL. Supplex rogo,

≤line=635≥ Admitte genibus supplicem; ô Regum parens!

VMBRA SAM. Regum tyranne! quid times? SAVL. Timeo nimis,

Et Barbari castra occupant. VMBRA SAM. Cras iungimur,

Decreta mors est. MANT. Palluit, cecidit, iacet.

≤page=149≥

VMBRA SAM. Heu cùm sonantes Marspiter quatiet rotas,

≤line=640≥ Et mille lateri spicula haerebunt tuo,

Et sanguinantem, pectore in sicam inuolans

Funere notabis inclyto rupem asperam,

Et tota quondam Gelboa arescet tibi.

MANTO. Attolit oculos, surgit in cubitum, leuat

≤line=645≥ Artus, tremiscit. SAVL. Samuel! vbi est tamen?

MANTO. Proserpinae illum filium tellus habet.

SAVL. Occlude penitùs Tartari horrentis specum,

Ne redeat iterùm. MANT. Taenaro vinctus sedet,

Orco ligatus. SAVL. An satis vinctus tamen?

≤line=650≥ MANTO. Desine timoris, desine. SAVL. Haud possum satis

Consistere animo; Samuel iterum venit;

Audio fragorem, Samuel iterum tonat,

Rursum minatur Samuel; specto senem,

Excußit iterum pallium. MANT. Mentem aduoca:

≤line=655≥ Nam qui timent, sibi ista fingunt somnia,

Redijt sub vmbras Samuel. SAVL. Redijt? sequar.

ACHIMAS. Compesce Erynnes Domine, ne serpat malum.

MANTO. Securus istas, quas tibi struxi, dapes

Liba, saginam vitulae, & ô similam, & merum,

≤line=660≥ Quae roborent te penitùs, & sensim mëent

Lassos per artus; fingere & Manes solent,

Et ludicra ista saepè non habent fidem.

V3.

≤page=150≥

**CHORVS.**

Quónam cruentus ille

Noctem minante coelo,

≤line=665≥ Et luce tam malignâ?

Horret, stupet, minatur,

Et tota nox in illo est.

Molitur aliquid improbum, & sacra, & Deum

Pertaesus, vmbras consulit, Manes obit,

≤line=670≥ Et callidam Pithonidem in partes vocat.

At illa curas geminat, & nullum malis

Lenimen adfert, perijt! heu miser! miser!

Et nulla trepido restat in fundo salus.

Est locus extremo Galilaeae margine terrae,

≤line=675≥ Endor nomen habet, Näim sub moenibus altis;

Hîc vates, olim coniunx pulcherrima Neri,

Horrendo celebrat Pithonia sacra sub antro,

Foeta Deûm tumidâque aluo spirabile Numen

Concipiens, Erebi populos, vmbrasque silentes

≤line=680≥ Ore ciet, virgâque potens & murmure diro,

Corporis expertes animas ad carmina ducit.

Hîc, vbi presso limine, toruam

Vidit Princeps ringere sagam,

Primùm obstupuit, gelidusque pauor

≤line=685≥ Vinxit rigidos protinus artus.

Illa armato milite viso

Fugit densas sola sub vmbras;

≤page=151≥

Et nisi Säul sisteret aegram,

Nunquam inuitas sterneret aras,

≤line=690≥ Nec funerëi carminis ausu

Vellet querulos cogere Manes.

Ergò, viuo caespite, sacrum

Ferale struit, crinemque rotans,

Statuit piceas ordine taedas,

≤line=695≥ Omnes paribus fixas numeris,

Et quater atro supplicat Orco,

Et Persephones Numen adorat.

Säul oculis omnia lustrat,

Et se spatio continet arcto

≤line=700≥ Quod certa notis orbita signat

Et se nusquam proripit vltrà.

Tunc, finito murmure, crepuit

Ferrea nigri ianua Ditis,

Populique leues, ventosa cohors,

≤line=705≥ Impia circùm altaria strident.

Et ecce palliatus ascendit senex,

Et parte laeuâ lumina obliquans, ferit

Regem caducum; Samuel Regem increpat,

Et ominosam turbidus scenam quatit,

≤line=710≥ Siue ille fuerit; siue, quod reor magis,

Proserpinae aliquis pullus hos vultus tulit.

Palluit hausto robore Princeps,

Nec sua tendit lumina contrà,

Et se penitùs mergere vellet.

≤page=152≥

≤line=715≥ Scilicet acta est fabula, nec iam

Sceptrum manibus congruit istis,

Quas sic magicis polluit ausis.

Säul! Säul! impie Säul!

Exue coccum, proijce scutum,

≤line=720≥ Abijce inerti spicula dextrâ,

Nec tua differ pectora letho.

O si qua tamen gratia restat,

Et, si calidis forsan lacrymis

Lenire potest Numinis iram,

≤line=725≥ Säul iterum regnet in ostro!

Aut, si fatis omnia debet,

Parcite Superi, parcite Genti,

Nec praecipitent sanguine riui.

Si quid liceat sperare magis,

≤line=730≥ O sic liceat sperare tamen!

Corruat vno vulnere Princeps,

Nec se infoelix sentiat ictum,

Nec difficilem lugeat Aten.

## ACTVS QVINTVS

DAVID, NVNCIVS.

VIcimus Idumen; quid mihi rursum iubes

≤line=735≥ Aeterne Sabaoth? quod mihi mandas iter?

≤page=153≥

Vicimus Idumen, vicimus; non est nouum

Vincere scelestos: rettuli praedam tibi,

Gratare Siceleg, militi hoc debes meo.

Quis iste? quò praecipitat? horrescit, stupet,

≤line=740≥ Pallet; quis iterum turbat? an rursùm mouet

Amalech, & icta Lerna se busto leuat?

Quid nuncias? NVNC. Dira omnia. DAVID. Ah! dira omnia?

Iterum perîmus? NVNC. Perijt! DAVID. An totus perî?

NVNC. Totus perît. DAVID. Tremiscit; absolue ocyus.

≤line=745≥ NVNC. Saul! DAVID. Quid ille? NVNC. Gelböae dorso iacet,

Truncus, lacer, distractus. DAVID. Ah! miser! miser!

NVNC. Vidi iacentem, spiculo obnixum suo,

Spirantem, anhelum. DAVID. Tota mors illum tamen?

NVNC. Totum recepit frigus, & Ionathas quoque

≤line=750≥ Accubuit illi. DAVID. Ionathas? abominor.

An caesus illic Ionathas plangit solum?

NVNC. Et cuncta soboles regia. DAVID. Ah! Ionathas meus

Occubuit? heu me! lonatha! an certum est tamen?

Et cecidit illic Ionathas? NVNC. Certum est nimis.

≤line=755≥ Et ecce regnì spolia collapsi fero,

Armillam, & aurêam regiae frontis notam,

Säulis olim decora, cùm fatum tulit.

DAVID. O cùm tulêre fata! sed tamen refer,

Vnde illa & vnde rapta? NVNC. Palpabat miser

≤line=760≥ Princeps, & aegrum lancinans ferro latus,

Non poterat animam vellere, immersam fibris:

Et tu, inquit, & tu quisquis es, iuua manum,

≤folio=X≥

≤page=154≥

Ne me ista Gens tam dira spirantem occupet.

Feci (nec equidem viuere aut poterat mori)

≤line=765≥ Feci (iuuat fecisse) & oppetijt statim,

Nec illa caedes languida, aut iners fuit;

Ecce ista certi pignoris supplent locum.

DAVID. Quis tu? vel vnde? refer. NVNC. Idumaeus pater

Me genuit, Amalech nutrit. DAVID. An nondum iacet

≤line=770≥ Amalech? & hydrum hunc fouit? & latebram quoque

Inuenit iste, cùm meus paßim mucro

Feriret omnes? impium, infandum caput!

Tu purpuratum Principem? ahl pestis! scelus!

Regem? Vnctum? in armis strenuum? Marte horridum;

≤line=775≥ Impellis istâ dexterâ? occide, irrue,

Proijce; quid haeres miles? abiectus feras

Pascat; quid vltrà superat hic Regum latro?

Actum est; litamus Manibus primùm tuis

Hoc capite, magne Rector, Isacidûm pater.

≤line=780≥ O dura rupes Gelboa! ô scabrae nimis

Cautes! vbi illud robur extinctum iacet,

Et ille, & ille Principes! eheu dolor!

Säul! & ille Ionathas! feri impete,

Et vi coruscâ fulmina montis caput,

≤line=785≥ Montis profani, quem suorum adspergine

Funestat ille viscerum, Regum pater!

Stringe ô rubentem dexteram vibra faces,

Quicumque nostris ludis in rebus Deus.

O cùm sonantem ruperit nimbum Africus,

≤page=155≥

≤line=790≥ Et pluuius imber, latè in orbem roridus,

Rigabit alta montium cacumina:

Heu! dira praeter fulmina, & coeli minas,

Immanis ille scopulus excipiat nihil,

Et humidum omne sitiat & nunquam bibat.

≤line=795≥ Spargat pudicas vuidus Saron rosas,

Et blandus Hermon floreat molli iugo:

Carmelus vdo balsamo: stillet ferax

Basan amomo: lilio & violâ breui

Totum coronet verticem accliuis Thabor,

≤line=800≥ Et riguus omnis Libanus in scatebras eat,

Et omne pratum rideat, vernet solum:

Stet rigida tantum Gelböè, inculta, horrida,

Et praeter ignes fulminum rubeat nihil,

Vbi peremptus occidit Säul! meus

≤line=805≥ Vbi peremptus Ionathas tumulo caret,

Et tot virorum fortium manat cruor!

Quis sic leo torosus imbelles feras,

Aut praepes aquila turturum pullos rapit,

Vt ille Säul, Principum rector, meus

≤line=810≥ Vt ille Ionathas, hostium turmas solent

Deijcere, rapere, trahere, concursu arduo,

Et Marte gemino, labaro inuicto nimis?

Nam quis tibi congressus in campo stetit,

Generose Säul, patriae vindex tuae,

≤line=815≥ Et non ahenum brachium & rudem manum

Laudauit atro in puluere, & genibus tuis

≤folio=X2≥

≤page=156≥

Supplex, honoris rettulit palmam tibi?

Quis sic equum calcaribus torsit, ferum

Spumantia ore froena mandentem tuis

≤line=820≥ Tantùm lupatis subditum, vni seßilem

Tibi? nec illo lonathas ibat minor,

(Mi frater! ô mi Ionatha! ô amor! dolor!)

Mauortis ille pullus, & belli timor.

Mi frater! ô mi Ionatha! ô amor! Dolor!

Heu! super amorem Virginum ridens mihi!

Meis ocellis carior! lumen meum!

Mi frater! ô mi Ionatha! ô amor! dolor!

Heu! pars meorum viscerum! ô iecur meum!

Mi frater! ô mi Ionatha! ô amor! dolor!



# Back



FINIS.

