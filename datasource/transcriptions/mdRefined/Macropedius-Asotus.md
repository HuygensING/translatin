# Front

/

ASOTUS EVANGELICUS

seu evangelica de filio prodigo parabola.

Epistula nuncupatoria, iambico trimetro.

Georgius Macropedius Godofrido Bollio,

Traiectinae civitatis consuli meritissimo, S. D.

Quia non modo de me, sed et de omni domo

Nostra bene meritus es, vir ornatissime,

Volui profecto saepe gratificarier

Aliquo tibi munusculo. Verum quia

Neque aureo neque gemmeo neque Tyrio

Inops queo, tentabo litterario.

Scripsi olim adulescens trimetris versibus

Et tetrametris, ea phrasi et facundia

Qua tum per adulescentiam et mala tempora

Licebat, evangelicum *Asotum* aut *Prodigum*,

Omnis quidem mei laboris initium.

Cum igitur sciam te nostra, quamquam vilia,

Non prorsus aversarier, quem iam fere

Annos triginta velut inutilem abdidi,

Denuo resumpsi et edidi, ut tibi dedicem.

Cape igitur hoc manibus (quod aiunt) candidis

Munusculum, ut sub gravibus atque seriis

Rebus habeas quo animum subinde recrees.

Rogoque te, ne tam xenion ac benevolum

Animum tui Georgii Macropedii

Consideres. Vale, vir ornatissime.

ARGUMENTUM IN ASOTUM.

Duos pater familiae habebat filios,

Quorum quidem senior, quo erat frugalior,

Hoc iunior rerum fuit profusior.

Is deprehensus cum improbis graecarier,

A fratre primum, a patre deinde carpitur.

Plexis proinde sodalibus patrem petit,

Rem hereditariam accipit. Longe in Asiam

Comitantibus scortis duobus navigat.

Scortatur inibi remque perdit pessime

Dolore patre affecto et aegritudine.

Tandem fame premente servit et sues

Pascere coactus siliquis ventrem suum

(Quamvis cuperet) implere non permittitur.

Ductus igitur felici paenitudine

Tandem ad patrem supplex revertit; gratiam,

Quam demeruerat, lacrimi uberrimis

Implorat, impetrat. Pater vitulum iubet

Seniore fratre non ferente occidier.

Epulantur et ducunt choros cum gaudio.



# Main



# 1. DRAMATIS PERSONAE.

Prologus Diaboli duo

Eumenius, senex Lorarii quatuor

Philaetius, filius senior Margaenium

Asotus, filius iunior Planesium meretrices

Comasta Ancilla

Daetrus servi nequam Colax, parasitus

Merimnus Paegnium, puer Asoti

Tribonius Peregrinus Milesius

Thryptus

Cometa servi frugi Chorus ex pueris et puellulis.

# 2. PROLOGUS.

Iambico trimetro.

Non futiles nugas, ut hortos Tantali

Siculasve gerras aut Hiberas nenias,

Non stupra virginum aut dolos lenonios,

Quibus poetarum scatent comoediae,

≤line=5≥ Inertibus vel impudicis nectimus,

Sed auribus spectantium probam indimus

E veritatis ore lapsam fabulam.

Quid fabulam? Non fabulam, sed mysticam

E fonte puritatis haustam parabolam

≤line=10≥ Spectantium probis probamus mentibus.

Nam filium rerum suarum prodigum,

Qui patria exularat ac patris aedibus,

In gratiam patris redire videbitis.

Sed orat auctor carminis vos res duas:

≤line=15≥ Ne aegre feratis, quod levem falcem tulit

Sementem in evangelicam eamque quod audeat

Tractare maiestatem iambo et tribracho

Neve insuper nimis haereatis ludicris

Ludisque comicis, sed animum advortite

≤line=20≥ Hic abdito mysterio, quod eruam.

Foras euntem quem videbitis senem,

Typum geret caelestis omnium patris,

Qui nos amat, fovet, erudit, complectitur,

Cui aes omne confit iuvenis ob lasciviam:

≤line=25≥ Amator est mundi, Deum qui deserit,

Quia ut adolescens patre relicto maximae

Adactus inediae, suilla siliqua

Ventrem replere postulat nec impetrat

Tandemque resipiscens redire cogitur,

≤line=30≥ Ita homo relicto foedere aetherii patris,

Dum veritatis derelicto tramite

Sequitur voluptates suas, quas obsito

Spinis itinere neutiquam valet assequi,

Tandem malorum ingente pressus pondere

≤line=35≥ Resipiscit actus gratia ac revertitur.

Et quemadmodum errantem pater iam supplicem

In gratiam recepit, ita peccantibus,

Sed paenitentibus remisso crimine

Dat gratiam Deus et stolam innocentiae.

≤line=40≥ Iam paululum digressus a spectantibus

Doctis loquar, qui non adeo spectare quam

Audire gestiunt logosque ponderant,

Examinant diiudicantque pro suo

Candore vel livore. Non latum tamen

≤line=45≥ Culmum (quod aiunt), dum loquar sapientibus,

Loco movebor. Interim valete vos.

Salvete docti, socculos qui comicos

Tragicosve trivistis cothurnos, auribus

Parumper arrectis adeste, advortite.

≤line=50≥ Ut non solent docti poetae in fabulis,

Quae facta sunt longe locis distantibus,

Populo exhibere, ut proxima, in proscaenio,

Ita quoque, tempestate si qua facta sunt

Diversa, non uno exhibere tempore,

≤line=55≥ Sed ut acta sunt, verbis referre congruis.

Quo tamen Asotus hic rudi innotescere

Vulgo magis queat, cui non tam placet

Quod in theatro logicon est quam dειcticon,

Ratione, studio, haud arte omissa temporum,

≤line=60≥ Abeuntem in Asiam prodigum auctor fabulae

Post pauculos menses revertentem exhibet.

Nam veritatem pluris historiae facit,

Praesertim in hac re seria, quam industrium

Poetices artificium; neque temere,

≤line=65≥ Plautum secutus Philocraten qui ex Aulide in

Aetoliam amissum reducit comicῶs.

Valete docti. En, redeo spectatoribus

Unoque stans fixus loco vado, venio.

Salvete, paucis vos monendos censui

≤line=70≥ Quod absque frustu huic parabolae neutiquam

Dabitis operam nec paenitebit otii.

Nam castitati non oberit ut fabulae,

Versus quae habent spurcos et immemorabiles,

Sed sermo purus, liber a lascivia,

≤line=75≥ Post furta, post adulteria, post flagitia

Vos iusta per lamenta paenitentiae

Ad patris aetherii reducet gratiam.

Si fabulae expetessitis vocabulum,

Quod Graece ἄσωτoς, si Latinus exprimat,

≤line=80≥ Comoediae apte nomen indet Prodigo.

Qui adestis igitur ad videndum, quaesumus,

Silentium praebete. Non decet uti eos

Sermonis officio, ad theatrum qui appetunt.

# 3. ACTUS I. SCAENA I.

Versus sunt iambici trimetri.

EUMENIUS, COMASTA.

Boni parentis esse ego arbitror suis

≤line=85≥ Sic providere liberis, ne quid siet

Quod obsiet naturae, honori aut moribus.

Quandoquidem in hoc non genuit, ut vivant modo,

Sed ut probe vitam atque honeste transigant.

Ob id usque in hanc senectam inexhaustus labor

≤line=90≥ Haec occupavit artua annis pristinis

Mentemque discruciavit, ah, cura anxia

Animique sollicitudo multo maxima.

Parthos, Syros, Medos, Arabas et Italos,

Delum, Paphum, Pontum Cyprumque et Graeciam,

≤line=95≥ Per saxa et ignes horridos, per stridulas

Syrtes, mare invium atque itinera devia,

Insomnis, impiger quoque peragravi et his

Temporibus albitudinem accivi ocius.

Si interroges, qui tanta perpeti mala

≤line=100≥ Potuerim, amore solo, amore pignerum.

Hic quaeque fecit aggredi durissima,

Hic solus exhibuit amara dulcia.

Merito quoque diis maximam habeo gratiam,

Quod non inanis hic labor nec inutilis.

≤line=105≥ Bonorum enim thesaurum abundantissimum

Congessi, uti nihil omnium absit liberis.

Ampla est domus et amplum famulitium est, agri

Uberrimi, campi latissimi, greges

Numerosi et (ut dicam semel) dono deum

≤line=110≥ Nil omnium est, indiguerint quo liberi.

Sat hercle partum. Susque deque omnia fero.

Quod supererit vitae, otio dare statui, ut

Indulgeat Genio senectus ultima.

Sed est quod absque dolore cordis maxumo

≤line=115≥ Nec fero nec audio, quod ubi suam pater

Industriam, sudorem et ipsum sanguinem

Suis beandis liberis impenderit,

Sunt plurimi qui his prorsus ingrati sient,

Qui morbidae parant senectae plurimas

≤line=120≥ Diras quoque aerumnas et in dies cura, Scazon

Maerore amaroreque verentur neutiquam eam hypermet.

Afficere. Edunt, bibunt et abligurriunt

Rem omnem paternam, ut ossa nudent carnibus.

Plane id vel ex meipso ad unguem pensito

≤line=125≥ Meaque familia, cui licet nihil

Subtraxerim, quod exhibere debui,

Nihilo minus fraudare me flocci aestimant.

Sunt namque duo mihi filii quorum alter est

Frugi satis nobis sibique maxime,

≤line=130≥ Verum alter est totus lubricus et prodigus,

Cui non mediocris adhaeret, assentatur et

Favet familiae turba, praecipitesque eunt

In omne flagitium scelusve quod audeant;

Audentque plurimum, quod assuefactio

≤line=135≥ Audaciam dat et fovet libidinem.

Hinc gemitus et dolor hoc quatit pectus meum,

Hinc lacrimae ad aetherium patrem et iuges preces.

Accedit et inhonesta famigeratio,

Mala publica et privata peior dictio.

≤line=140≥ Nam quod familiae est, irrogatur patribus.

Hoc dedecus tuum, hoc tibi vitio, Eumeni, est,

Quod degenerat et improba exstat familia.

Num vero? An umquam eis mali auctor exstiti?

An non quod est patris modesti et optimi,

≤line=145≥ Exhibui? Ab incunabulis in hunc diem

Et esse semper et probus concredier

Studui neque nihili viris me miscui.

Non pyrirapis, furacibus, raptoribus,

Non turpibus, salacibus vel mollibus,

≤line=150≥ Non mulierosis sive fornicariis,

Non sacrilegis, fidifragis, nugigerulis,

Calumniantibus nec id genus aliis

Me asserui, ut orbis testis est et conditor

Orbis Deus. Quid ergo iure obiecerint?

≤line=155≥ An indulgentiam, quod increpaverim

Remissius delicta tenerae aetatulae?

An non vel ipsam infantiam compescui

Verberibus ulmeis flagris et acribus?

Non crebra, non pia defuit monitio nec

≤line=160≥ Omissa castigatio est. Nam eosdem ob hoc

Et paedagogo tradidi neque corrigi

Umquam vetabam, at ineptias fugarier

Virgis volebam et acrioribus flagris

Lubricam indolem nequitia abacta corrigi.

≤line=165≥ Verum licet iuxta omnibus rigidus fui,

Tamen omnibus non, ut velim, conduxero:

Frustra puer natu minor laceratus est.

Non tot minae, tot verbera atque exempla tot

Virtutum et institutio scholastica

≤line=170≥ Stultitiam ab ingenio illius praevaluerant

Propellere, quia propter hunc domi meae

Contentio est crebra et simultas civica.

Et quid loquar, nisi unicum Sapientis hoc:

Nemo potest corrigere, quem Deus arbiter

≤line=175≥ Despexerit. Sed ecce, natu grandior

Gnatus meus Philaetius modo rus abit.

Illi volo concedere animi gratia et

Uti videam, num cuncta recte agantur. Heus

Comasta, tu curassis interim omnia,

≤line=180≥ Quae sunt domi, (dum absum) probe. COM. Curavero.

Num quid aliud me vis, quod urget? EUM. Est. COM. Quid est?

EUM. Quod maxime curato opust: granarium

Invise, gurgulione quo sit liberum.

COM. Curabitur. EUM. Sed audin’? COM. Ausculto libens.

≤line=185≥ EUM. Altilibus et pullis legumen addito.

COM. Curabitur. Quid deinde? EUM. Ne per familiae

Licentiam res pessum eat domestica;

Cras rediero. COM. Sospes redi, sospes vale.

# 4. ACTUS I. SCAENA II.

Iambici trimetri vel senarii.

COMASTA solus.

Euge, abiit hinc delirus ad villam senex,

≤line=190≥ Cui tantum inest cerebri, cutis quantum uvidae.

Mihi credidit rem omnem semel domesticam.

Delirus hercle, dum probum me existimat.

Pol ego probus numquam fui nec spem adhibeat

Umquam fore. Ast epularier, baccharier,

≤line=195≥ Scortarier, lactare erilem filium

Novi probe lepideque manticularier

Soleo senem sublinere et os offuciis.

O Iuppiter supreme, quanto gaudio,

Felicitate quanta onustat me haec dies.

≤line=200≥ Nunc omne famulitium domus certum est statim

Amittere atque accire erili filio

Tum sympotas, tum asoticas sympotrias

Duas et indulgere genio et homunculos

Bellos agere mensis iocisque Sybariticis.

≤line=205≥ Comasta, nunc te proripe actutum domum.

Sed ecce, parasitus Colax veluti canis

Famelicus nostras ad aedes advolat:

Ipsum volo praevortere, ut ropalo fores

Non pulsitet, donec ea quae volo fecerit.

# 5. ACTUS I. SCAENA III.

Senarii iambici.

COMASTA, COLAX.

≤line=210≥ Salve, Colax. COL. Dii te ament, quid salveam?

Macritudine aegra maceror miserrimus.

Instar puerperae, gemellos quae edidit,

Flaccesco ventre quatriduanam ob inediam.

COM. Ex renibus morbo laboras admodum

≤line=215≥ Gravi, ex vitellulo tibi pulticula opust.

COL. Dii deaeque perduant te, flagrio.

Meam inediam querebar et scelus obiicis?

COM. Compendium dictis volo nostris, Colax.

Nam serio iocor. COL. Audio, ventri meo

≤line=220≥ Si consulas. Nam id unicum est, quod me beat.

Si eluseris, tentanda res aliunde erit.

COM. Ego faciam hodie, ut tympani instar turgeat

Venter tuus, Colax. Videberis quoque

Foetus iterum (ne fle) gemellis foetibus.

≤line=225≥ COL. Et gaudeo atque exsulto, vera si autumas.

O Iuppiter, videor renatus, gestio

Audire. COM. Tum audies, cum silueris.

COL. Sileo, etiamsi venter ut lupus ululet.

COM. Sile. COL. Hem. COM. Quin modo siles? COL. Quin modo cacas?

≤line=230≥ Etiamne habes ludibrio? COM. Noli, Colax,

Irascier, nam te velut omasum dabo

Sub hoc die fartissimum. Sile modo.

COL. Praedam meis e dentibus rapis hoc σύλει.

Quid vult συλεῖσθαι? Et modo caret modo, face

≤line=235≥ Compendium. COM. Compendio dictis opus.

Sed ipse graecissas modo. COL. Graecarier

Malim atque pergraecarier. COM. Facetior

Nosti esse quam prudentior. COL. Prudentior

Immo esse quam facetior novero, si erit

≤line=240≥ Unde. In dies (si occasio) esse bis duos

Scitissime scio atque prudentissime.

COM. Hahahe, tuis digni sales sunt moribus.

COL. Quid tandem id est, cui tanta sunt praeludia?

Dic sis modo. COM. Audi. COL. Audibo, dic agedum modo.

≤line=245≥ COM. Gaude. Ingredi faxo te eri penarium,

Ubi flaccidum modo pernulis, petasonibus,

Larido suillo et optimo vino tuum

Hunc sacculum saturavero. Gaude modo.

COL. E veteribus stipulis Camenas apparas

≤line=250≥ Et more coccygis eadem recantitas.

Nunc occine aliam cantilenam. Qui sinat

Ferre intro me pedem senex tam tetricus,

Ut plane Aristippum superet aut Diogenem?

Nugas agis, trifurcifer, dimitte me.

≤line=255≥ COM. Dimitto, abi. COL. Te devorent cacodaemones,

Triverbero, miserrimus abeo. COM. Heus, Colax,

Seria loquor. COL. Λῆρoν ληρεῖς. COM. Cedo manum.

COL. Hem, quid manum? COM. Et me et te beavit haec dies.

Curaberis. Abiit hinc senex in praedium

≤line=260≥ Seniore cum Philaetio gnato suo,

Subducat ut ratiunculam cum villico.

En, singuli absunt qui forent obstaculo.

Rem credidit mihi totam et argentariam

Primum et cibariam, sed et vinariam,

≤line=265≥ Oleariam atque obsonariam. Insuper,

Super omnia bona sua me erus constituit et

Super famulitium suum; en, claves quibus

Sum praeditus, quibus ingrediar in atria

Opipara divitiasque eri primarias.

≤line=270≥ COL. Beas, beas me, sancta Saturitas mea,

Si id verum et id certum. COM. Hercle, vero verius,

Nec te esurire certius. Iam volo animum

Te advortere his paucissimis, quae iussero.

Producta verba longius sunt quam utile est.

≤line=275≥ COL. Ut me voles, semper ero; quidvis impera,

Sed es brevis. COM. Certum est. Erilis filius

Iunior Asotus, scis, quam ad omnem facilis est

Lasciviam, petulantiam, iocos leves,

Epulas, sales, risum et voluptatem id genus

≤line=280≥ Reliquam? COL. Probe novi is calamitati meae

Praesidium amabile, modo liceat per patris

Severitudinem. Quid ergo vis? COM. Face,

Ut advolent duae animulae et formosulae

Et molliculae et amabiles, Planesium et

≤line=285≥ Margaenium, atque huius farinae pauculi

Bibesii voluptuarii. COL. Licet.

COM. Induce per posticulum pedepressim. COL. Eo,

Lepide exsequar. Nihil aliud est? COM. Propere redi.

COL. Properrime. Venter monet. COM. Culina ego, ut

≤line=290≥ Instructa sit, curavero. COL. Id curaveris.

Quid? Nihil in os venatico cani, antequam

Venatum est, iactandum erit? COM. Raptim. COL. Admodum.

COM. Ingredere, sequar et omnibus praescripsero

Edicta eri atque interminabiles meas

≤line=295≥ Leges, quibus si verbulo obganniverint,

Et ulmei et phoenicei faxo sient.

Strident fores: an aliquis audeat egredi?

# 6. ACTUS I. SCAENA IV.

Trimetri, ut superiores.

TRIBONIUS, COMASTA, COLAX.

Et ipsum et ingluviem ipsius Diespiter

Perdat, qui in aedeis has eriles irruit

≤line=300≥ Non aliter atque famelicus post quatridui

Ieiunium lupus. COM. Colaci irascitur.

TRI. Pernis tribus citius quidem quam dixero

Iam iam voratis, denuo petasonibus

Crudis, deinde artocreis avide ingruit.

≤line=305≥ Timui profecto in me quoque faceret impetum,

Ita dentibus fremebat in captam sibi

Praedam. COM. Libet ridere utrumque: et illius

Edacitatem et huius impatientiam.

TRI. Atque utinam erus resciscat haec et corrigat.

≤line=310≥ Nam his omnibus Comasta, erus dum abest domo,

Connivet atque videns tacet et (uti suspicor)

Inducit hos nihili viros. COM. Hem, uti video,

Nisi rigide abactus hic siet, pax nostro huic

Fore non potest negotio. Triboni, ades.

≤line=315≥ TRI. Quis me vocat? Tun’ hic eras, Comasta? Quid

Me vis? COM. Quid aedibus relictis me inscio

Exis foras? An nulla tibi cura est rei

Domesticae? TRI. Est nonnulla, maior forte quam

Quorundam eorum, qui crepantibus ampliter

≤line=320≥ Buccis eam sibi arrogant. COM. Haec in meam

Contumeliam tuumque prosequeris malum.

Quae igitur foris rerum tibi curatio est?

TRI. Primum expulit me improba Colacis edacitas,

Qua indigne eri penu abligurrit funditus.

≤line=325≥ COM. Numquid minus te id arguente acturus est?

TRI. Faceret minus, si tu minus conniveas.

COM. Salus erilis pendet ex te scilicet.

In eri negotia modo hic ablegandus est.

Quis militat cuivis suis stipendiis?

≤line=330≥ Nulla alia causa te vocavit huc foras?

TRI. Haec causa prima (dicere ut iam coeperam)

Huc impulit, verum tametsi haec non foret,

Granarium vocarat huc vel horreum

Statim ad cribrandum triticum, erus ut iusserat.

≤line=335≥ COM. Id iam cribratum oportuit; abi, abi hinc, frutex,

Et expedi ocius quae agenda in horreo,

Nisi fustibus scapulas velis metirier.

Nam et hoc peracto ad alia dirigendus es.

Abi. TRI. Heu. COM. Colax, ades, evola. COL. En, adest Colax.

≤line=340≥ COM. Uti iusseram, i venare, utrumne illos queas

Tres debitores uspiam prehendere

Iurique sistere. COL. Exigam, haud effugerint.

COM. Curre, interim nos te domi morabimur.

TRI. Si intellegam probe dolos, quos cum improbo

≤line=345≥ Commentus est, non debitores iudici,

Sed scorta erili filio ductanda sunt.

Conscendam in horreum hoc et e granario

Sollicitus observabo, quos adduxerit;

Si non doli hic commenta sint, nullus siem.

**CHORUS.**

Iambico dimetro.

≤line=350≥ Amor parentis in suos

Res est stupenda liberos.

Non pupulae tam lumen est

Quam patri amicus filius.

Ut araneus se eviscerat

≤line=355≥ Pater et suam substantiam

Impendit, ut gnatum iuvet

Et calamitate liberet.

Mancipia edunt, ipse esurit

Parvove victu et aspero

≤line=360≥ Vivit, suo dum filio

Parcat; sibi parcit nihil.

Nam propter hunc beandum adit

Terrae marisque pericula,

Latronum et insidias pavet,

≤line=365≥ Sed et frequenter incidit.

Horum omnium tamen interim

Fore liberi immemores solent:

Levibus rependunt moribus

Pro amore amaritudinem.

≤line=370≥ Sed tu, probae indolis puer,

Tantis tibi laboribus

Obitis referre gratiam,

Stude et vicissitudinem.

# 8. ACTUS II. SCAENA I.

Iambici tetrametri.

MERIMNUS, TRIBONIUS, DAETRUS.

Mortalium nemo est miserior me vel infelicior;

≤line=375≥ Nam servitutem praeter hanc quam servio, tametsi optimo

Huic viro, multis ab oeconomo modis diverberor,

Cui senex totam simul cum re familiam tradidit

Suam gubernandam. TRI. Haud minoribus afficior et ego malis:

Probra, improperia, irrisiones, scommata et amari sales

≤line=380≥ Et colaphi et alapae et ulmeus livor manent Tribonium,

Ni pedibus et manibus libens eam eius in sententiam.

MER. Sermone blando, moribus placidisque compello virum:

Fert semper aegre. Ut ero fidelior sit obsecro, neque me

Nisi verbere aut convicio dignatur et, quod omnium est

≤line=385≥ Multo mihi molestissimum, quaecunque sollicitudine

Mea aut tua frugalitate parta sunt, eri quoque

Quicquid laboribus erat aggestum, oeconomus inutilis

Et infidelis dissipat nobisque demensum cibum

Subtrahit, erus quem iusserat tempore stato nobis dari.

≤line=390≥ TRI. Rem veram et aerumnosam ais, Merimne; sed, quod
inclutum,

Quod amabilem adolescentem, eri pulcherrimam substantiam,

Corrumpit illicitque in omne scelus, habet me pessime.

Servi fidelis est eri magis usque honorem ac liberos

Curare quam vanas opes magisque multo quam sua

≤line=395≥ Commoda. Ferendum utcumque, si quis me angat aut rapiat bona

Domini, at quod in eri pignera exitium est, ferendum neutiquam.

MER. Verum hercle. Verum numquid aequum tibi videtur, si in dies

Nos terserit et hanc servitutem faciat odiosissimam?

TRI. Profecto iniquum, sed decet pro ero fidelem servulum

≤line=400≥ Opprobriis saturari et affici crucibus et emori,

Si tempus aut locus expetat. MER. Quid igitur est? Quid facto opust?

TRI. Quod primum ero negotium omne deferamus, ut sciat.

Ne nos doli insimulet vel infidelitatis arguat,

Si clam fuat. MER. Probe mones. Redeunti ero indicabimus.

≤line=405≥ TRI. Mora est periculo. MER. Periclo? Quando suggerenda sint?

TRI. Agundum id est statim. MER. Statim? TRI. Statim, premit enim
occasio.

MER. Qui sic? Statuit, ut assolet, epulari? TRI. Ita, e granario

Dolenda vidi: scorta per posticulum intrusit Colax.

MER. Nugaris. TRI. Utinam; prius enim oeconomus vidente me dedit

≤line=410≥ Mastigiae huic mandata, ut adolescentulo scorta ingerat.

MER. Papae, quid audio? Perii! Quin istud est cautum magis?

TRI. Haud eiulatione opus, sed sedula prudentia.

Tu praestinato, ut iussus es, scombros; ego patrifamilias

Haec clanculo interea omnia indicavero. MER. Recte mones;

≤line=415≥ Sed ecce, ab incunabulis hypocrita Daetrus advolat

Cave, ne quid horum intelligat. DAE. Quid abitis et quo tenditis

Iter, o viri integerrimi? Quid me domi relinquitis?

MER. Nos praestinatum amittimur pisces, probi quod interest

Servi: domum intus et foris curato. Aderimus crastino.

≤line=420≥ DAE. Me miserum, adhuc livet cutis plagis nuperrimis; manent

Recentia, heu me, verbera: adeo rigidus est oeconomus hic,

Etiam in iis quae praecipit praescripta contra erilia.

Nullusque huic malo obviat: redeat utinam erus et obviet.

TRI. Servum innocentem omnia decet perferre mala, quanto magis

≤line=425≥ Nos, qui innumera commisimus. Vale. DAE. Valete. ------------

# 9. ACTUS II. SCAENA II.

Octonarii, ut superiores.

DAETRUS, COMASTA, MERIMNUS, TRIBONIUS.

------------ Nunc bene est.

Nunc carbasa \... sed huc irruit Comasta clavatus. Lubet

Videre, quid agat. Non, puto, animadvertet in amicum modo.

COM. Scelesti, inertes, plagipatidae, adhuc satin’ livet cutis?

Tantisper est garrire lubitum et atterere diem otio?

≤line=430≥ Abite, abitedum. MER. Heu. COM. Vel ad corvos vel in malam
crucem. TRI. Oh.

DAE. O Hercules, diverberat eos fuste. Faxo, eiusmodi

Ne condiat carnes meas condimine. Obsequar homini

Blandamque frontem praeferens, quae voluerit, faxo, ut queam

Redimere tot plagas. Si erit frugi, coquendi copiam

≤line=435≥ Mihi faciet, indulgere genio sinet, ut arbitror. E foro

Passerculos, ficedulas, anates, lepusculum et anserem

Dudum attulit; nonnihil in his sperare mihi licet boni.

Verumtamen scio equidem: erus veniens domum haec si rescierit,

Nos ulmeos totos dabit sescentoplagosque faciet,

≤line=440≥ Quia iuniori filio hanc occasionem dederimus.

Inter sacrum saxumque sto, lupum auribus teneo miser.

Delibera, perpende, Daetre, utrum eligas: evadere

Praesens malum aut perendinum. Ex misero quidem miserrimum

Te istoc die facere valebis sive felicissimum. At

≤line=445≥ Quid ante tempus es miser crucians teipsum inaniter?

Daetrus minister erit, coquet bellis homunculis; malis

Instantibus mederier licet, futura incerta sunt.

Quin etsi ero fiat palam, nihil est quod haud praetexero

Callidus et excusare et incusare et assentarier

≤line=450≥ Doctissimus. Sed iam revortit huc malitia praeditus

Trux carnifex. Timeo faciat in me impetum, ita torsit ferox

Voltum. Ast eo obviam et capite demisso honorem exhibuero.

# 10. ACTUS II. SCAENA III.

Tetrametri, ut superiores.

COMASTA, DAETRUS.

Heus, Daetre, te volo. DAE. Hem, domine, praesto sum. Abutere, ut libet.

COM. Te perduat tuique abusum Asphaltus, impurissime,

≤line=455≥ Uti libet potioribus. DAE. Quid dixeram? ’Ut libet, utere’

Dicere volenti parcito. COM. Parco, cave sis amodo

Mihi verbulo aut nutu obstrepas. DAE. Posthac cati cavebimus.

Dic, mi patrone, siquid actum a me velis, perfecero

Lubens. COM. Probe, sic te decet mihi esse morigerum. Sed his

≤line=460≥ Compendium dictis volo. Scis flagriones hos duos,

Quos fuste deturbavi ab aedibus usque iussibus meis

Rebusque singulis et adversari et obloqui? DAE. Scio.

COM. Hos, uti merebant, proximum in vicum expuli. DAE. Merito quidem.

COM. Vivarium ut contentur et pisces domum cras convehant

≤line=465≥ Reliquamque familiam vacantem amisi ad opera extraria.

Dii boni, quam absente ero turba omnis infidelis est!

Te unum inter omnes et probum et fidum autumo, cui nil prius

Erilibus bonis. DAE. Profecto nil prius. COM. Paucis cape;

Sunt iuniori gnato erili amiculi Sybaritici,

≤line=470≥ Asiatici atque asotici, quibus dapes lautissime

Coquas oportet. DAE. Scilicet. Sed quid, si erus resciverit?

Ne acerrimas poenas uterque dabimus, alter et alteri

Non utique suffragabitur. Timeo admodum pelli meae.

COM. Et ego admodum iugulo meo. Per Herculem, tu ignavior

≤line=475≥ Cuculo es homo. Pelli times, tibi dum esse felici licet?

De pelle si modo agitur, in portu silent merces meae.

DAE. Ero, ut voles. COM. Cura statim sequare. DAE. Te actutum sequor.

Pol omnium, quos vidi, hic est deterrimus. COM. Deterrimus?

Vae tibi, scelus. DAE. Sine obsecro finire me sententiam.

≤line=480≥ COM. Quam? Dicito. DAE. Pol omnium, quos vidi, is est
deterrimus,

Qui respuat beatus esse, dum fuerit occasio.

Id coeperam. Cur mi volenti dicere id suscenseas?

COM. Haud loquere consentaneum, tamen facesse quae volo.

Ne feceris mihi remoram, sequere. DAE. Sequar celerrime.

≤line=485≥ Nunc abiit hic pol, omnium, quos terra sustinet uspiam,

Deterrimus: ridet senem, rem dissipat, gnatum locat

Scortis, ferit pueros et omni luxui se immersitat.

Hinc aliquot affectos probro optimos viros longe aspulit,

Quo indulgeat licentius suis cum erili filio

≤line=490≥ Foedis voluptatibus. At ex intemperantia illius

Mihi cumulus obtinget bonorum, quod voluptate liceat

Frui atque ad eius pessima facinora probum viderier.

O lepida Fors Fortuna, servas me, bene est, bene me beas.

Nunc carbasa (inquam) Euro dabo atque frena laxabo genio.

≤line=495≥ Intro sequor, coquo, lixo, torreo, condio, apparo splendide.

Exit Colax ad haec probe exigenda mire accommodus.

# 11. ACTUS II. SCAENA IV.

Iambici senarii.

COLAX solus.

Iovi optimo ter maximo habeo gratiam,

Mihi omnis ex sententia res provenit:

Albis quadrigis evehor, post brumam adest

≤line=500≥ Vernus tepor, post imbrem adest serenitas.

Sub inedia misero opitulatus obiter est

Comasta, praedam uterque quam vult nactus est.

Parasitus est venatico similis cani;

Cui etsi feram venator eripere solet

≤line=505≥ E dentibus, quam ceperit, cibarium

Tamen accipit panem, ut suam ingluviem expleat,

Praedam priorem domino et hanc sibi vindicans.

Item ego: feras, quas prendidi, oeconomus tenet

Sibi atque ero. Scorta attuli, epulae me manent.

≤line=510≥ Verua tument, chytropodes exhalant focis.

Felicitati unum deest meae, utpote

Unius Asoti reditus. Hunc si prendero,

Sat prendidi. Sed advolatne Asotus huc

Accipitris in morem, sinistra quam gerit?

≤line=515≥ Sine appropinquet, ipsus est, Asotus est

Ipsissimus. Nunc incidit fera ultima in

Casses meos, quam cupieram. Dii boni,

Quam vagus hic est pullus, quam et indomita est avis!

Nec lac similius lactis est nec aqua est aquae

≤line=520≥ Atque hic avi persimilis est. Patrem (auguror)

Abiisse scit; levitatis id dat fomitem.

Nam cum domi est, ipsum veretur plurimum. Hem,

Quid arguo, cuius meam dementia

Gulam beat? Canet: haud videntem se videt.

# 12. ACTUS II. SCAENA V.

Iambici dimetri et trimetri.

ASOTUS, COLAX.

1\.

≤line=525≥ Avis ferae persimilis est Acatalecti.

Iuventa lubrica et vaga.

Nam quemadmodum saepe avolat

Custodis avis incuria,

Ut numquam eandem possiet

≤line=530≥ Allicere vel prehendere.

COL. Vetus ista cantilena Catalecti.

Quadrat tuis ad amussim

Tum moribus tum factis.

2\.

ASO. Iuvenis perinde lubricus: Acatalecti.

≤line=535≥ Fugae fuat si occasio

Nec patris imperium obviet,

Raptatur ultro quolibet,

Ut eius ignores vias

Nec possies reducere.

≤line=540≥ COL. Bene intulit profecto. Catalecti.

Ad haec libens ausculto.

3\.

ASO. Si morte delirus senex Acatalecti.

Sublatus e medio foret

Et cederet mihi portio ex

≤line=545≥ Hereditariis bonis,

Beatus et felix forem et

Liceret omne, quod libet.

COL. Quamquam canentem audire perlibet, tamen

Adorior hunc (quia proximus) iam comiter.

≤line=550≥ Asote, salve. ASO. Quis loquitur? COL. Huc respice.

ASO. Tun’ es, Colax? COL. Ego sum, animule. ASO. Hem; salve, Colax;

Quid admodum suavis es? COL. Egone iam tibi

Suavior sum quam hactenus semper fui?

ASO. Videre nunc quidem, sed age dic, mi Colax,

≤line=555≥ Senemne vidisti patrem meum? COL. Domi est.

ASO. Perii; quid inquis? COL. Te moratur in ostio.

ASO. Plane occidi miser hunc abisse rus ratus.

COL. Quid, si ego vetem te istanc modo aerumnam exsequi?

ASO. Dic serio, pater domi est? COL. Non, rus iit,

≤line=560≥ In praedium, vix crastino rediturus est.

Tamen domi est. ASO. Quisnam, Colax? Philaetius?

COL. Non, cum patre est. ASO. Tribonius? COL. Non est. ASO. Scio,

Merimnus absenti patri cupit integram et

Salvam esse rem. COL. Nec is domi. ASO. Me plurimum

≤line=565≥ Beas. COL. Beo, inquam, te, nam uterque abactus est.

ASO. Abactus est? Quo abactus? COL. In pagum foras.

ASO. Cometa villicus est? COL. Patrem qui habet hospitem?

ASO. Salvae meae res sunt, teruncii ceteros

Non fecero. Sed dice, quisnam sit domi,

≤line=570≥ Quis obsit mihi. COL. Scis graece? ASO. Ita, et graecarier

Utcumque calleo, dum licet. COL. Μαργαίνιoν,

Πλανήσιoν. ASO. Μανία γλυκεῖα, γλυκύς δόλoς.

Sed age, quid hasce suggeris? COL. Rogas? Domi

Tuae morantur te. ASO. Me Asotum? Cerberus

≤line=575≥ Te glutiat, nequissime. COL. At te mavelim.

Dum nuntio bona, etiamne diris devoves?

ASO. Mentiris omnia. Hactenus mi os oblitum est,

Colax? An avis eiusmodi tibi videor,

Impure, quicum lusites? COL. Cedo manum.

≤line=580≥ ASO. Quid volt dari? Hem. COL. Tam vera sunt haec quam supra

Nos est polus. ASO. Videris esurire. COL. Iam

Non admodum, nam illum tyrannum propuli

Πόῤῥω tribus pernis, qui adegit me cruci,

Denuo propulsaturus hinc πoῤῥώτερoν

≤line=585≥ Petasonibus, πoῤῥωτάτωτ’ artocreis.

ASO. Quo, verbero, verborum hic ingens ambitus?

Suspendio tenes, logis finem face.

COL. Compendio dicam. Senex abest domo,

Oeconomus aspulit familiam tetricam,

≤line=590≥ Venatum abegit me. O lepusculos tibi

Pulposulos modo prendidi, Planesium,

Margaenium, feras et id genus alias.

Quicquid gulam aut Venerem allicere solet, domum

Comasta comportavit et Daetrus coquit.

≤line=595≥ Vinum, iocus, risus salesque affluxerint.

ASO. O Bacche, servas me. Si ita est, sunt res meae

Fultae. Sat est verborum. Eamus intro, nam

Ardet videre corculum quae dixti. Ament

Te Dii, Colax, qui quod mea ex re est sedulo

≤line=600≥ Curas. Meminero, dum sinent fortunulae.

Sequere. COL. Sequor, grunnire venter occipit.

Tu cantilenam prosequere, quam coeperas.

4\.

ASO. Cum bellulis homunculis Acatalectici iamb.

Et candidis puellulis

≤line=605≥ Porrigere frontem si libet,

Id propter inopiam haud licet.

Solvendum enim dum in symbolo est,

Ubique zonam perdidi.

COL. Id mihi accidit frequenter,

≤line=610≥ Cum non eram solvendo.

5\.

ASO. Idcirco patrem accessero Acatalectici.

Rogaveroque, ut impleat

Meam aureis crumenulam.

Si fors mihi id negaverit,

≤line=615≥ Rem hereditariam petam

Mihi dividi atque abivero.

COL. Mentis suae secundum Catalectici.

Vagam indolem canendo

Fugam fugax meditatur,

≤line=620≥ Ni consequatur votum.

ASO. Sequere. COL. Sequar te. ASO. Aperitur ostium. COL. Sequor.

Monet ipsa res, nident culinae obsonia.

**CHORUS.**

Iambico dimetro.

Vana est iuventus et vaga,

Salax, petulca, lubrica.

≤line=625≥ A pecude, ni coerceas,

Post paululum nil differet.

Sola est voluptas, cui studet,

Sola est libido, quam cupit:

Scortari, inebriarier

≤line=630≥ Noctes diesque nititur.

Tam caecus est ephebi amor,

Perversus, improbus, impius,

Ut iactet id potissimum,

Unde erubescat maxime.

≤line=635≥ Sua stupra clancularia,

Furtum, dolum adolescentuli,

Quantumlibet pudenda sint,

Celebrant, honestant, efferunt.

Quapropter hanc licentiam

≤line=640≥ Oportet esse coercitam,

Alioqui epbebos criminum

Tandem in barathrum miserit.

Nam quodlibet malum, cui

Non initio resistitur,

≤line=645≥ In omne passim flagitium

Peius priore pertrahit.

# 14. ACTUS III. SCAENA I.

Iambici senarii.

COMETA villicus solus.

Mandata erilia vix quidem, quae tuta sunt,

Solent inertes aggredi et nihilominus

Cum ero suo, si utcumque ad oculum fecerint,

≤line=650≥ Pro praemii retributione expostulant

Fidos probosque se arbitrantes servulos.

Verumtamen multo secus ego censeo.

Nam fidum ego et probum autumo, domini sui

Qui iussa sedulo facessit et aspera

≤line=655≥ Perinde fert ac prospera; haud tamen arroget

Sibi meritum, sed inutilem usque iudicet

Totusque erili ex gratia dependeat.

Me scio equidem, scio verbera atque opprobria

Manent me ab oeconomo domi. Nam aegre feret

≤line=660≥ Se deprehendi ac reprehendi. Erum quoque

Lento gradu meum assequi ad vestigium

Non suspicabitur et ob hoc in me saeviet.

Verum imperium erile exsequi est sententia.

Visam, quid actitet domi, num dissipet

≤line=665≥ (Ut detulit Tribonius) domini bona.

Ne callida eludat vafritie simplices

Senis oculos. Coarguent nequam, scio,

Tribonium, quasi egerit iniquissime

Factus sui commilitonis proditor.

≤line=670≥ Sed ego virum fecisse recte existimo.

Nam te infidelem ero esse, quo servo malo

Sis propitius, non convenit, minime expedit.

Crepit ostium: videbo clam, quis exeat.

# 15. ACTUS III. SCAENA II.

Trimetri, ut superiores.

COLAX, COMASTA, COMETA.

Parare vina animos solent (quemadmodum

≤line=675≥ Cecinit poeta), sed mihi secus accidit:

Quantumlibet ventrem meum vino oppleam,

Nihilominus labascit animus impotens

Et propter adventum senis cor palpitat,

Nutant gradus, artus tremunt, pallent genae,

≤line=680≥ Sed et pavor subitariam urinam exciet.

Papae, malo omine auspicatus sum diem hunc.

in foribus est malum. COME. Quid occipit loqui hic

Scelestus? COL. Heus, Comasta, te volo, adesdum. COM. Ut hic

Nequissimus bacchatur! Ecquid est? COL. Malum. COM. Hui.

≤line=685≥ COL. Perimus. COM. At servamur, inquam. COL. Heu me. COM.
Quid est?

COL. Ubi transii limen domus, in culmine

Sedit sinistrae clamitans minaciter

Rostroque teglas vellicans cornix. Quid hoc

Portendit aliud quam quod aut mea aut tua aut

≤line=690≥ Utriusque nostrum vellicanda sit cutis?

COM. O timidiorem lepore! Num cornicula

Te terret unica? Nec corax nec noctuae aut

Cornicularum mille me deterreant.

Adeon’ superstitiosus es, ut anilibus

≤line=695≥ His fabulis attonitus expavesceres?

Ades, fruere praesentibus, futura namque

Incerta sunt. Redi. COL. Redibo, at palpitans.

Certe hoc viro haud in orbe confidentior,

Qui homines veretur neutiquam nec percita

≤line=700≥ Ira expavescit numina. At viro obsequar.

COME. Nisi durius Comasta sit coercitus,

Res nostra pessum ibit domestica, quoniam

Hoc homine confidentiorem neminem

Puto esse in hoc loco nec usquam gentium.

≤line=705≥ Mediusfidius ipse parasitus iustus est,

Si conferatur oeconomo. At ego nunc sequor.

Clausum ostium est, validissime pulsavero.

# 16. ACTUS III. SCAENA III.

Senarii.

COMETA solus.

Heus heus, quis intus est? Quis aperiet ostium hoc?

Ohe, domus plena est ligurrientium,

≤line=710≥ Bacchantium quoque et meretricantium.

Nemo audit. Ecquis aperiet mihi ostium hoc?

Merimne, Daetre, Thrypte, Triboni, nullus est?

Ut nulla deferentium suspicio sit,

Validius aliud ostium pulsavero,

≤line=715≥ Penitissimum quod ducit in domus locum. Heus,

Recludite, heus. Nec vox sonat nec sensus est.

Quid, ah Dii vestram fidem, quid agitur hic?

Clamo, reclamo, pulsito, repulsito,

Ut non modo postes quati, sed et domus

≤line=720≥ Nutare fundamenta videantur nec est,

Qui exaudiat respondeatve. At una vox

est omnium bacchantium et helluantium.

Risus, iocus, festivitas tractantur in

Penetralibus. Comasta ero inibi erilior.

≤line=725≥ Vocabo tandem ex nomine. Heus Comasta. Ohe.

Exaudiunt, nam mussitant, ut musculi

Taciti silent. Prorumpet huc foras latro

Furibundus ac temulentus. Atqui nondum adest,

Quid nunc moratur? At nihil non suspicor:

≤line=730≥ Num scorta clam eiiciet per abdita? Neutiquam,

Nam audentior. Pulsabo adhuc. Comasta, adesdum,

Adesdum, adesdum, quid moraris, flagrio?

Non dubito quin me rideat, ea praeditus

Petulantia est. Convicio irritandus est.

≤line=735≥ Exi e latibulo, mastigia, citus foras.

Egredere, pernicies erilis, aedibus.

Exi e culina, nidor, ecquid adhuc lates?

Quin advolas? His, credo, provocabitur

Sermonibus. ------------

# 17. ACTUS III. SCAENA IV.

Senarii.

COMASTA, COMETA.

------------ Quid hic tibi clamatio est

≤line=740≥ Pro his aedibus, scelus? Putas versarier

Ruri tuove in sterquilinio sordido?

Abi, frutex, abi. Recede a ianua. COME. Heu.

COM. Hoccine volebas? COME. Heu, perii. Quid verberas?

COM. Quia lubitum est. COME. Patiar; sine, adveniat senex.

≤line=745≥ Senem sine advenire, quem absentem comes.

Tu, urbane scurra, libidinum fomes, mihi

Rus obiicis? Post pauculas horas cave

Numerum in crucibus arentium ruri auxeris.

Nunc, dum tibi lubet et licet, bibe, perde rem

≤line=750≥ Domesticam, corrumpe erilem filium,

Meretriculas accerse, pasce inertium

Gregem helluonum, una age pollucibiliter,

Totos dies noctesque pergraecamini.

Istaecne mandavit tibi, cum abiit, senex?

≤line=755≥ Hoccine statu offendet repositam rem suam?

Hoccine boni servi esse officium existimas,

Ut filium corrumpat absente patre?

Corruptum eum duco, dum iis studet artibus,

Quibus eruditur ex magisterio tuo.

≤line=760≥ COM. Quid tibi (malum), dic, quid ego agam, curatio est?

An non tibi curanda ruri pecora sunt?

Potare, amare, scorta ducere animus est,

Mei fit hoc tergi, haud tui fiducia.

COME. Quam audacter inter pocula modo perstrepit.

≤line=765≥ COM. Te Iuppiter perdat diique omnes, abi.

Taetrum allium, germana colluvies, oles.

COME. Non omnium est unguenta olere exotica

Neque vescier tecum opiparis dapibus. Tibi

Tuos habeto turtures, ficedulas,

≤line=770≥ Passerculos et id genus alias aves.

Sine me alliatum et fruge contentum mea

Fidum esse ero. Sis tu beatus, ego miser.

COM. Bene imprecaris id, quod est dignissimum.

Decet me amare et te bubulcitare. Me

≤line=775≥ Quoque victitare splendide teque misere.

Abi, cave molestus esse, rus abi.

COME. Non cessero posthac, licet modo oporteat.

COM. Sapit, aufugit neque quod loquor flocci facit.

Nam abactus est, explosus est. Sed nos quid hic

≤line=780≥ Sordidus inexspectatus obruit? An ero (id

Quod suspicor) dolosus explorator est?

Vae tergori, vae gutturi meo. Attamen

Hic caecior talpa atque pilo obtusior,

Ut atrum ex albo vix queat discernere.

≤line=785≥ Hominem probe deludam, erus si resciat,

Nihilque in his non comminiscier licet.

Regrediar intro. Sint suae curae omnibus

Curantibus. Quid, hui, quid intus est tumulti?

Inclamitant divos. Atat, quid hoc mali?

≤line=790≥ An (ut assolet) fit pugna pro mulieribus?

Celerius haec dirimenda, ne gliscat malum.

# 18. ACTUS III. SCAENA V.

Trimetri.

COMETA solus.

Quid concito cursu in domum irruit latro?

Quid eiulatio atque deprecatio

Cruciumque verberumque? Per posticulamne

≤line=795≥ Erus, hos ut inopinatus in facto opprimat,

Ingressus est? Suopte more neutiquam.

Revortar hac; fors et mihi indignabitur,

(Si intus siet) quod tantum huic dederim λόγων

Spurcissimo. Ipsus est senex, mirum quidem

≤line=800≥ Qui tantum itineris mensus est hora brevi.

Urgebat, hercle, negotium, quod et addidit

Vires senectuti. Ipsus est certo senex,

Nam amarulentis gemitibus vox illius

Singultit et Philaetii vox acrior.

≤line=805≥ Eccas, propelluntur foras Margaenium et

Planesium meretriculae et iuvenculus

Asotus indomitus. Utrisque luctus est.

Procedam, ut audiam atque consulam probe

(Si quivero) bonae adolescentis indoli.

# 19. ACTUS III. SCAENA VI.

Senarii.

MARGAENIUM, PLANESIUM, ASOTUS, COMETA.

≤line=810≥ Heu, dura fors. PLA. Heu me miserrimam. O dii, ut

Foedata cutis et pulvere obsita! ASO. Ah dolor.

MAR. Quid oblitam istanc pulvere ingemis? Vide, ut

Mea tumida est livetque verberibus cutis.

Nec me piget pudere nec sordere nec

≤line=815≥ Plagarier tuo prae amore, mel meum.

Te pudeat ob pulvisculum, qui adhaeserit

Vestitui, aut cultum imminutum conqueri.

PLA. Quis nescit, hac quod voce sugilles meum

In amicum amorem? An modo sibi te elegerit,

≤line=820≥ Ductaverit et amaverit? Sile, olida sus.

MAR. Quin tu sile, cloaca susque morbida,

Cui praeter hanc frontem, femur, latus, inguina,

Et corporis alia membra purulenta sunt,

Infecta morbo, qui solet celarier.

≤line=825≥ PLA. Tun’ audeas me morbidam? MAR. Quin audeam?

Veneficamque. PLA. Mene dices morbidam

Veneficamque? En, morbida haec, venefica haec

Te his verberat pugnis et ungue vellicat.

MAR. Id neutiquam impune egeris: tu foedior

≤line=830≥ Quovis cadavere atque caeno obscenior,

Tu caederes? Sic disce pugnis caedere,

Sic disce pugnis caedere, sic vellica.

COME. Non est quod usquam gentium intuerier

Malim: calyptra, pepla, vittae devolant,

≤line=835≥ Passos capillos manipulatim vellicant.

Hic ludus est plane meretricius. Adit

Asotus. Huic videro, quid horum curae erit.

Sequester est, profecto proelia dirimit.

ASO. Nolite, rogo, me propter altercarier,

≤line=840≥ Nam utraque mihi, ut pulcherrima, ita carissima est.

Faxo in malis sociae et bonis fruamini.

MAR. Men’ illa caederet? PLA. Tibi ero ludibrio?

ASO. Quiescite. Etsi coepta nostra negotia

Turbata sunt, fortuna tandem si volet,

≤line=845≥ Meliora erunt; mihi a patre recedendum erit,

Qui offensus his gravissime poenas graves

De singulis sumpturus est. In me quoque

Forte omnium gravissime animadvorterit,

Si in ipso ei primo furore occurrero.

≤line=850≥ Valete, amiculae. MAR. Vale longum. PLA. Vale.

COME. Asote, Asote. ASO. Quis vocat? COM. Quin respicis?

Me sequere, ut animi causa eamus quolibet.

ASO. Non te sequor. COME. Turbatus est. Heus, te sequor.

# 20. ACTUS III. SCAENA VII.

Iambici tetrametri.

EUMENIUS, THRYPTUS.

Heus, Thrypte, sellam profer, ut lassus quiescam, nam domus

≤line=855≥ Infusa Baccho, odore longe olet teterrimo

Epulantium bacchantiumque. Pro dolor, quod in hoc mea

Congesserim bona, ab improbis ut edantur his lurconibus,

Meretricibus scortantibusque. Pro dolor, quod haec domus,

Quam semper hactenus scholam fuisse virtutum liquet

≤line=860≥ In ganeum atque prostibulum conversa sit, quandoquidem,

Nisi modo rescissem, filio labem intulissent maximam.

Hoccine fidelium est opus servorum erilem filium

Absente ero corrumpere, supellectilem pessum dare,

Caesis domus meae vel expulsis probis vernaculis

≤line=865≥ Ductare scorta, accire lenones gregemque inducere

Parasiticum et per furta rerum creditarum singulos

Opplendo pascere? An haec quieto animo ferenda sunt?

In huncne sceleratum gregem animadvortero? Haud parcam. Puer,

Fer ocius sellam, ut quiescam, nam oppido lassata sunt

≤line=870≥ Membra mea stando, restitando, eundo, redeundo die

Toto. Haud fuit spatium quieti vel minuto temporis.

THR. En, sella adest, ere, postulata; sede, quiesce paululum.

Vin’ adferam, quo prandeas parum cibi et potus? EUM. Mane.

THR. Praeteriit hora prandii. EUM. Scio, mi puer, sed hoc die

≤line=875≥ Neque pane vescar neque bibam vinum, priusquam in impios

Therapontas animadvorterim. Producite illos huc foras,

Lorarii, quo iusseram intus ordine. Producite. THR. Heu.

# 21. ACTUS III. SCAENA VIII.

Octonarii, ut superiores.

LORARII, EUMENIUS, COMASTA, DAETRUS, COLAX.

Uti iusseras, Comasta adest, domine, tuo discrimine aut

Plectendus aut servandus. EUM. Hem, quid ausus es

≤line=880≥ Contaminare aedes meas, nefande, spurcitie tua et

Scortis tuis; caedere familiam pro tua libidine

Praeterque abusum filii furarier, baccharier,

Scortarier quoque et nihil sceleris pudendi omittere?

Quid poteris his praetexere? Eloquere: quid obmutescis et

≤line=885≥ Quid concidit vultus tuus? Quid mussitas? Responde. COM. Ita,

Quia libitum erat. EUM. Haec verba non sunt quae mereri gratiam aut

Veniam queant, sed iram et indignationem provocent.

COM. Iniquitas mea maior est quam ut fata mortis deprecer.

EUM. Te, serve nequam, ex ore proprio iudico. Ob scelera tua

≤line=890≥ Penesque nostra in mancipia proterva privilegia

Te morte dignum teque plectendum horrida poena crucis

Pronuntio. Clangat tuba. COM. Heu, sic separas me, amara mors?

LOR. O domine, flectere. EUM. Apagete; sin abducitis, peristis. Huc

Adducite alterum; volo etenim omnem semel domum meam

≤line=895≥ Purgarier. LOR. Praesto est, ere. Hunc vin’ ad phylacam
trudier?

Vin’ ulmeis aut taureis caedi? EUM. Ulmeis aut taureis

Mille crucibus dignissimum? O trifurcifer, quin tu mihi

Morem geris? Quousque ad oculum servies? Mavis malo

(Cum deprehendi non times) servo obsequi quam ero tuo?

≤line=900≥ Quousque hypocrites eris? Quousque mente subdola?

DAE. Verebar, ere, ne vapularem haud obsequendo. EUM. Non times,

Insane, eum qui carceri te perpetuo adigere potest

Ipsave morte tollere? At ventri studes, facile times.

Et istic abductus siet per compita omnia ac fora

≤line=905≥ Insignis hac, qua dignus est, furca. Hinc phylacae innectite,

Donec sciam, qua afflictione insigniter multabitur.

Procedat et Colax vorax, qui praeter id quod edit ac

Bibit, arietem validum intulit quoque castitati. Accede tu

Quoque, bone vir. Quid iuris est tibi aut rei in domo mea?

≤line=910≥ COL. Nihil. EUM. Quid ergo absente me istanc ingredi
praesumpseras?

COL. Adegit huc me venter, Eumeni, famesque. EUM. Abducite

Scapulasque flagris caedite ac dimittite. COL. Et quidem satis

Digne, ut luant scapulae quod ante venter hic peccaverit.

EUM. Iam sontibus plexis malum non parvum adhuc reliquum est: mei

≤line=915≥ Gnati periculum iunioris. Nam beat me neutiquam,

Quod iniquus aequa passus est; at perditus quod filius,

Id pessime me habet. Ibo et in morem ingemiscens turturis

Contabuero miserum omnium miserrimus, donec vagum

Post furta, scorta, libidines ad veritatis tramitem

≤line=920≥ Reduxero. Ite pueri, Asotum quaerite, ut compareat.

# 22. ACTUS III. SCAENA IX.

Senarii.

PHILAETIUS, ASOTUS, COMETA.

Quo perditus se proripit frater meus?

Moratur hunc pater, familia quaeritat.

Sed eccum adest frugi comitatus villico.

Frustra monet, frustra obsecrat, scio perditum.

≤line=925≥ Rigore agendum censeo, obiurgabo eum

Et, ut meret, durissime increpabo eum.

Quid, frater, est quod post tuam insolentiam,

Temulentiam, petulantiam, lasciviam,

Post ducta scorta, post domus rem perditam

≤line=930≥ Adhuc patris te subtrahis conspectui?

Horum omnium non te pudet? Non paenitet

Mitem patrem irritasse tantis sceleribus?

ASO. Pudet pigetque et paenitet. PHI. Quin ergo ades,

Quo patris iram mitiges modestia?

≤line=935≥ Quid iners foris vagaris aut turpia levis

Levissimorum sequere contubernia?

Quid otiosus otiosa amplecteris?

Quid operi alicui te domi non applicas?

Iam complices poenas dedere tui: cruci

≤line=940≥ Comasta iam suffixus est, Daetrus quoque

Fortasse subrigendus est, Colax flagris

Acerrimis laceratus est. Tu solus es,

Cui parcere pater optimus desiderat

Et adhuc iners vagaris atque in otio

≤line=945≥ Tempus teris. Quousque abuteris patris

In te et mea patientia et clementia?

ASO. Hem, sat λόγων, pudet pigetque et paenitet,

Quod nostra propter contubernia hoc die

Offensus est pater meus, quae ego non tamen

≤line=950≥ Instruxeram nec me sciente instructa sunt.

Sed inscius, quaesitus ultro et accitus

Sum. Ceterum neque tua vorata nec patris

Ex integro substantia est. Porro argui abs

Te indesinenter otii atque inertiae

≤line=955≥ Taedere iam coepit nec amodo perferam.

Num tu mihi praefectus aut didascalus?

Si deprehendat in facinore me pater,

Redarguat, me corrigam aut toleravero.

Abs te recuso vel argui vel corrigi.

≤line=960≥ Curare desine quod tua non interest.

PHI. Non interest mea? Diu noctuque qui

Duris patri laboribus te deside

Inservio? En, callent manus, rigent pedes,

Curvatur oneri dorsum, anhelat hoc meum

≤line=965≥ Pectus, gelu urit et aestus hoc squalens caput.

Tu contra inerti semper otio vacas,

Tu suaviter, tu delicate victitas

Instarque scorti molliter, haud mea interest?

ASO. Quid agam, scio, si pergis hoc modo loqui.

≤line=970≥ PHI. Fac quod velis. ASO. Abivero. PHI. Per me licet.

ASO. Tu rus abi, sycophanta, abi in malam crucem.

PHI. Cometa, sequere. Actum est de eo. COME. Heu. PHI. Sequere ad forum.

Videbo, quanti grana veneant. COME. Sequor.

ASO. Ille abiit, ego recta ad patrem processero

≤line=975≥ Omnemque rem, quae ad me attinet, petivero.

# 23. ACTUS III. SCAENA X.

Senarii.

EUMENIUS, ASOTUS.

Ut is beatus est pater, cui contigit

Generare prudentes probosque liberos,

Ita est profecto miserrimus, qui aut improbos

Fatuosve consecutus est. Id, pro dolor,

≤line=980≥ Iamdudum ego experior meis in liberis.

Suscepi enim ex uxore filios duos,

Quorum alter est frugi nimis quamque expedit

Aequi tenacior. Laboriosus is

Quidem et utilis, sed admodum morosus est.

≤line=985≥ Porro alter, ut iunior, eo est dementior.

Nam ad otium, luxum, iocum est propensior.

Sed eccum adest tumens quasi ira percitus.

Habet profecto nescio quid incommodi

A fratre forsan increpatus durius,

≤line=990≥ Cui lenius quam meritus est loqui expedit.

ASO. Salve, pater. EUM. Mi gnate, ut est? Recte omnia?

ASO. Etiam, sed est quod te volo. EUM. Ausculto libens.

ASO. Ne deneges mihi iam quod abs te postulo.

EUM. Quid id est? Quid id celas? Adesdum, dic patri.

≤line=995≥ ASO. Da mihi, pater, partem meae substantiae,

Quae hereditario mihi iure obvenit.

Sine me institutis propriis iam vivere.

EUM. Quid, gnate mi? Quid in me displicuit tibi

Obsecro, ut hanc rem postules? ASO. Nihil, pater.

≤line=1000≥ Fratrem tamen mordere me palam et alios

Mihi invidere clanculum non perfero.

EUM. Animaequior, gnate, es bonique consule

Quod in tuam rem a fratre dicitur tibi aut

Abs quolibet. Non rancor istius rei

≤line=1005≥ Est seminarium, sed ipsa caritas.

Lasciviam fuge et otium, curato rem

Domesticam, fratri ades in agro, in vinea,

In aedibus voto pari, si nequeas

Pari labore aut viribus. Ne iungere

≤line=1010≥ Potantibus, scortantibus, voracibus

Rapacibusque et id genus nihili viris.

Te tempori confer domum, mecum quoque

Consiste liber in aedibus. Ne te sinas

Obsequio et arte subdola meae domus

≤line=1015≥ Servorum ad improba pertrahi, sed moribus,

Sermone, gestu actuque liberalibus

Praestare cunctis nitere, quibus imperas.

Haec tibi perennem gloriam, haec tibi commoda,

Haec tibi voluptatem omnium pulcherrimam

≤line=1020≥ Paraverint. Haec facito et in te ne quidem

Catellus umquam mutiet, sed omnibus

Habeberis carus, patri carissimus.

ASO. Ne verba mihi moramve feceris, pater;

Praecide funem, amitte, iacta est alea.

≤line=1025≥ EUM. In maximum dabo tuum tibi malum.

Olim scies, cum te instruet vexatio,

Quam exegeris temere tuum patrimonium.

Mecum ingredere, quo fusius tecum loquar

Et portionem, quam requiris, supputem.

≤line=1030≥ Eheu miser. ASO. Ne lacrima, pater. Sequor.

# 24. ACTUS III. SCAENA XI.

Dimetri.

BELIAL, ASTAROTH.

Hahahe, quid usquam laetius

Terra, mari, caelo, solo aut

Apud inferos mihi accidit?

AST. Quid, Belial, adeptus es,

≤line=1035≥ Solito quod es iucundior?

BEL. Per Cerberum tu bardus es.

Non hanc vides pulposulam

Feram incidere griphis meis?

AST. Gnatum Eumenii vis dicere,

≤line=1040≥ Cui hereditariam pater

Rem dividit? BEL. Volo. AST. Video.

BEL. Viden’ capaces sacculos

Magnamque vim pecuniae?

AST. Quin’ videam? Et auri plurimum.

≤line=1045≥ BEL. Videsne, ut inhiat filius

Hereditariis bonis?

AST. Video atque plenis lancibus

Pendit pater gnato suo

Auri talenta plurima.

≤line=1050≥ BEL. Dum appenderit, numerato ea

Avidique Asoti uncas manus

Ad involandum respice.

AST. Quintum pependit. BEL. Provide,

Ne erres in aliquo calculo,

≤line=1055≥ Si non velis Stygos ignibus

In Tartaro punirier.

AST. Non erro. Decimum ponderat

Grandemque vestium puer

Parat expeditus sarcinam.

≤line=1060≥ BEL. Vide sis. AST. Video. Iam appensa sunt

Auri talenta quindecim.

Argenti et addit sacculos

Duos probati ponderis.

Age dice, quid factum velis.

≤line=1065≥ BEL. Ponamus undique laqueos.

In ganeis, in compitis,

In oenopolio, in foro

Absconditi insidiabimur.

Non poterit haec pecunia

≤line=1070≥ Expendier sine fenore.

Satana vafrum te exhibe.

AST. Ero fortiore fortior,

Latebo in oenopolio,

Tu ganeum tuum occupa.

**CHORUS.**

Versu iambico dimetro.

≤line=1075≥ Servum fidelem ero decet

Rem creditam tuerier,

Vigilem, modestum, sobrium

Absentem erum morarier.

Inutilis contra solet

≤line=1080≥ Foris morante ero interim

Domesticam rem perdere

Domesticosque caedere.

Quicquid fidelis congerit,

Id infidelis dissipat

≤line=1085≥ Absente ero ventri, gulae et

Veneri nefandae deditus.

Quapropter is, qui frugi erat,

Redeunti ero laudandus est.

At improbus vel in crucem

≤line=1090≥ Vel in phylacam agendus est.

In rebus itaque prosperis

Licentiam suspectam habe

Et in omnibus, quae impune agis,

Finem subinde respice.

# 26. ACTUS IV. SCAENA I.

Iambici trimetri.

MERIMNUS solus.

≤line=1095≥ Comasta, quo suo vacaret luxui,

Utrumque nostrum amisit ad vivarium

Pro irretiendis piscibus. Ut eum Deus,

Fidelium pius arbiter, redarguat.

Profecto me piget pudetque ignaviae,

≤line=1100≥ Quod ambo caesi neutiquam restiterimus.

Malo igitur insperatus hoc die domum

Revertier, quam crastino quo iusserat.

Ne me infidelitatis arguat senex,

Qui (cum sciam virum infidelem in omnibus)

≤line=1105≥ Aedes timore verberum reliquerim.

At suspicor, quod iam me erus praevorterit

Et in improbum famulitium animadvorterit,

Quod non rediit, ut dixerat, Tribonius.

Dii boni, quid cerno? Numquid ex cruce

≤line=1110≥ Comastam, eri promum atque condum, pensilem?

Heu domine Deus, ut est subito mutata sors!

Ut graviter omnium virum mitissimus

Eumenius animadvortit hunc in noxium.

Quid ego iam agam? Quo me miser vertam? An domum

≤line=1115≥ Ingrediar? An foris morabor, dum parum

Erilis ira refrixerit? Paveo admodum;

Quin tuta pertimesco cuncta et horreo.

Sed commodum: strident fores: videbo clam

Ab angulo, quis exeat. Cum Paegnio

≤line=1120≥ Asotus est, peculiari servulo.

Libet mihi observare, quid vel egerint

Vel dixerint. ------------

# 27. ACTUS IV. SCAENA II.

Trimetri.

ASOTUS, PAEGNIUM, MERIMNUS.

------------ I, puer, et istaec transfer ad

Margaenium aut Planesium. PAE. Facesso, ere.

Vin’ redeo? ASO. Non. Dic me secuturum ilico.

≤line=1125≥ Parentur omnia, quae ad gulam et Venerem attinent.

MER. Ut video et ut modo res se habet domestica,

Diutius quam par erat atrio abfui,

His piscibus dum irretiendis institi. Heus,

Quo fers, puer, vidulum istud et marsuppium?

≤line=1130≥ PAE. Ecquid tua interest? Eo, quo praecipit

Erus. MER. I. Sequetur Asotus. Huc subduxero

Me et clanculum exploravero eventum rei.

Credamne tantum ab ero datum peculii?

Absurda sunt. Iam prodit infelix foras.

≤line=1135≥ ASO. Nactus peculium ad meam sententiam:

Auri talenta quindecim aliaque plurima.

Genio obsequendum censeo Venerique quoque,

(Quod apud parentem non licebat), dum libet,

Obtemperandum. Quorsum enim os, ventrem et alia

≤line=1140≥ Haec corporis natura membra condidit,

Si non sub hac aetate iis fruendum erat?

Frondescit omne nemus, volucres incubant

Ovis, pecus lascivit et solus homo erit

Solatii exors atque laetitiae? Absit, at

≤line=1145≥ Cum suavibus puellulis et dulcibus

Sunt poculis tractanda gaudia, dum comes

Vita, quia cras moriemur. Haud praetereat hic

Flos temporis, rosis coronemur prius

Quam marceant. Certe haec mea est sententia.

≤line=1150≥ Recta adeo portum; viso, si qua navis est

Milesia hoc die solutura. Inde mox

Adibo amiculas meas, Planesium et

Margaenium. Cenam parari iussero.

MER. Heu, quam ista dementis similia verba sunt.

≤line=1155≥ Haec optimo minime patri celanda sunt.

Et commodum ex foro redit Philaetius

In agrum iturus. Aggrediar et alloquar.

# 28. ACTUS IV. SCAENA III.

Trimetri.

PHILAETIUS, MERIMNUS.

Heus, quam premor squalore, cura et improbis

Laboribus. Membra omnia mei corporis

≤line=1160≥ Sub vesperem lassata erunt. Solus vacat

Asotus. MER. Heus, Philaetie ere. PHI. Hem, quis me vocat?

Merimne, salve. MER. Salve, ere. Est mysterium,

Quod in tuum effundere sinum cupio. PHI. Licet.

MER. Petito Asotus a patre patrimonio

≤line=1165≥ Fugam parat. Mentem suam mihi prodidit

Iam nescius. Quod si fuat, mox perierit

Lusu, iocis libidinique deditus.

PHI. Pereat, pereat, abeat vel in malam crucem,

Qui nil boni socors patravit hactenus.

≤line=1170≥ MER. Velim tamen per te pater resciscat haec.

PHI. Sciet profecto haud absque paenitudine,

Si totum ei peculium donaverit.

MER. Quae a patre facta, nescio, at quid dixerit

Asotus et quid egerit, scio. PHI. Quidnam id est?

≤line=1175≥ MER. Nactus peculium (inquit) ad meam

Sententiam, genio obsequendum censeo

Venerique et id genus alia, quae ad luxum attinent.

Quae, ut praeterisset, ventus abstulit auribus.

PHI. Quid audio? MER. Hoc, quod dico et audi cetera;

≤line=1180≥ Nam multa convasata (nescio quae) in domum

Meretriciam portarier curarat et

Secutus est. Culpandus haud tamen est pater.

PHI. Non est? MER. Profecto non, sed admonendus est

Ne quo modo iuvenem fuga labi sinat.

≤line=1185≥ PHI. Curabitur non absque paenitudine.

Sic nostra sint tradenda scortatoribus?

In hoc laboratum atque sudatum hactenus?

Obtrusero haec, si vera sint. Eccum procul.

Tu, abi domum, stude parandis piscibus.

# 29. ACTUS IV. SCAENA IV.

Trimetri.

EUMENIUS, PHILAETIUS.

≤line=1190≥ Miser, edepol, status parentum est omnium,

Qui enutrierunt obstrepentes liberos.

PHI. Istuc quidem verum, pater. EUM. Tam prope aderas,

Fili? PHI. Pater, aderam increpaturus grave.

EUM. Ob quam meam culpam? PHI. Quod indignum quidem

≤line=1195≥ Vita data pecunia dimiseris.

Scortatur, est, bibit volupe, totus perit.

EUM. Miserrimum senem, enecas me hac fabula.

PHI. Merere tu quidem, pater, neque fabula est.

Tu vere enim spoliando nos dementiae

≤line=1200≥ Illius interitum addidisti. EUM. Quid agerem?

Tua et illius defuncta dudum mater est.

Rem postulabat propriam. Culpanda erit

Haec mea benignitas? Vide, ne tu magis

Sis noxius, rigore quia adolescentulum,

≤line=1205≥ Quia noluit flecti, obruisti durior.

Hinc lacrimae, hinc suspiria, hinc mihi iam seni

Nece amara amaror amarior. Spero tamen,

Quod resipiet tandem. PHI. Attamen non ego quidem.

EUM. Revertor intro, uti videam, quid facto opust.

≤line=1210≥ PHI. Ut video, delirat senex. Cometa ades,

Ut vel aliquis prudentiae locus siet.

Rus ibimus, nam res probe domesticas

Tribonius reversus (eccum eum procul)

Recturus est. ------------

# 30. ACTUS IV. SCAENA V.

Trimetri.

TRIBONIUS, ASOTUS, MARGAENIUM, PLANESIUM, THRYPTUS.

------------ Nunc in phylacam trusus est

≤line=1215≥ Daetrus coquus. Nunc in malam merito crucem

Deterrimus subrectus est Comasta. Sed

Numquam quiescet mens senis, nisi filius

Reductus ad frugem siet. Sed eccum eum,

Quem in compitis et ganeis quaesivimus.

≤line=1220≥ Clam obsecro moremur, ut intuamur exitum.

ASO. O Hercules, quam est illa vita suavis et

Beata, quae nullis coercita legibus

Suae voluptati suisque amoribus

Paret, nutritur, pascitur; cui affatim

≤line=1225≥ Aes subrogat crumenula aetasque Venerem.

Fruere, anima, iis quae parta sunt, dum fors sinit,

Dum luce vitae vesceris, donec licet

Id quod libet. Iam eo nave adepta ad turtures

Meas, meos passerculos, mea ubera.

≤line=1230≥ Nihil moratus appeto, dudum quibus

Mandaveram cenam apparare. Videbo, quid

Agant. Sed eccas, utraque fertur obvia,

Me quaeritant. PLA. Animule Asote, quin venis?

Nulla absque te domi voluptas est neque

≤line=1235≥ Sine te aliquod est solacium. MAR. Quid, Asote, id est?

Te, ocelle, iamdudum moramur: omnia,

Quae ad Venerem et ad gulam attinent, parata sunt.

ASO. Adeste, deliciae meae, o Planesium

Suavium meum meumque corculum

≤line=1240≥ Margaenium. MAR. Complectere. ASO. Facio lubens.

PLA. An praeteris me? ASO. Neutiquam, mea animula

Planesium. Ultro hucusque tendo ad vos iter.

Iam vero eamus, ut cuticulam molliter

Curemus et fruamur optatis diu

≤line=1245≥ Complexibus. Pater gemit, frater fremit,

Sed id omne dissimulare oportet amodo.

PLA. Gemat senex delirus et frater fremat,

Se torqueant, se mordeant, se devorent.

Cum illis tibi, obsecro, quid est negotii?

≤line=1250≥ Valeant graves curae atque frontem exporrige.

MAR. Facile domi tibi omnium horum oblivium

Induxero, intro eamus. ASO. Ite, ego assequor.

MAR. Haudquaquam, utrimque prehende nos et ducito.

ASO. Esto. Sed agite concinamus. MAR. Ita placet

≤line=1255≥ ASO. Felices, quibus obtigit

Sors nec dura nec infima,

Sed amplissima et incluta,

Quis favet Venus aureis

Lascivire cubilibus

≤line=1260≥ Tranquillaque cum amiculis

Consuetudine perfrui.

TRI. Audisne, Thrypte, ut nequiter sibi vindicat

Asotus Euripidis hanc purissimam,

Hei, cantilenam pessime verba vitians

≤line=1265≥ Sensumque corrumpens? THR. Capio, sed abs te ego, ut

Poeta cecinit, gestio audire. TRI. Audies,

Modis Erasmiis metroque glyconico.

Felices, quibus obtigit

Sors nec summa nec infima,

≤line=1270≥ Sed sane modica et quibus

Castos annuit aurea

Nancisci thalamos Venus

Tranquillaque perenniter

Consuetudine perfrui.

≤line=1275≥ THR. Pulcherrime. Vide, ut improbus proba vitiat.

O quantum amaroris pariet hic nuntius

In corde patris, ubi filium resciverit

Perire scorta tam nefanda et perdere

Rem hereditariam. At aperitur ostium.

≤line=1280≥ Procedit huc senex foras, silendum erit.

# 31. ACTUS IV. SCAENA VI.

Trimetri.

EUMENIUS, TRIBONIUS, THRYPTUS.

Vox cantici me excivit huc foras. Putem,

Felicitatis quippiam infelicibus

Fatis meis ea nuntiet? Frustra putem.

Nam quicquid usquam extat mali, in me concidit

≤line=1285≥ Unum. Sed adsunt pueri et inter se gerunt

Nescio quid occultae rei minime integrae. Heus,

Quid mussitatis mutuo? Nolite me

Celare, dum mea interest. TRI. Refert parum

Tua dolentis, ere. Profecto cantus hic

≤line=1290≥ Non gaudii, at maeroris est, nam erus meus

Asotus adolescentior totus perit.

EUM. Quidum, Triboni? TRI. Adhaeret is spurcissimis

Meretriculis Margaenio et Planesio.

Vidimus eas huic excipi perblanditer,

≤line=1295≥ Affabulari mollius, suavissime

Quoque oscularier. EUM. Quo loci perductus est?

TRI. In ganeum, ut coniicio, quoniam brachiis

Utrimque consertis eo an perductus est,

An duxerit mage concinendo, nescio.

≤line=1300≥ Id, ere, fuit quod me canentem audiveras.

Repetebam enim quae is nequiter corruperat:

Casta Euripidis carmina. EUM. Ast (ut iusseram)

Cur non reduxtis perditum, cum occurreret?

TRI. Iam fama publica perstrepit, quod te adierit,

≤line=1305≥ Patrimonium petiverit, receperit.

Emancipatus est et ipsum adhuc velis

Reducier? Taceo, quod etiam non queat

Inducier, cui tanta cum meretriculis

Et tam arcta consuetudo cessit. EUM. Asote mi,

≤line=1310≥ Mi care Asote, gnate mi, quis det mihi,

Ut aurum et argentum meum impendam tibi et

Impendar ipse pro tua anima, gnate mi?

Ite, pueri, ad opera uterque sua, ego mox sequar.

Heus, Thrypte, curriculum fac ocius ad forum

≤line=1315≥ Piscarium; vide si quid evectum mari,

Quod edat familia, piscium. Accipe hos decem

Denarios, eme quantum opus praesentibus.

Nam quod Merimnus attulit, non sufficit.

THR. Faciam libens. Ibo, redibo ocissime.

≤line=1320≥ EUM. Satage. Intus est quod interim peregero.

# 32. ACTUS IV. SCAENA VII.

Tetrametri.

ASOTUS, PAEGNIUM, MARGAENIUM, PLANESIUM, ANCILLA.

I, transfer haec, puer, in triremen Asiaticam. PAE. quid postea?

ASO. Dices gubernatori ad horam proximam meme adfore;

Tantisper in portu morare, dum paratus adsiem.

PAE. Facesso, sed quid de puellis dixero? Num adduxeris?

≤line=1325≥ ASO. Adduxero. An tibi excidit, quid intus hic decrevimus?

Abi ocius, furcifer, et istaec in loco apto colloca.

Cave ne carina foeda sit neu tecta perstillantia,

Ubi turturellas has meas iam comptulas composuero.

PAE. Curabo sedulo. Num aliud est, quod statim factum voles,

≤line=1330≥ Cum veneris? Iam praecipe, ut opera una id exigam. ASO.
Nihil.

Comptis puellulis meis mox subsequar. Vade. PAE. Vale.

ASO. Heus heus, puer. PAE. Quid volt modo? ASO. Stabisne, flagrio? PAE.
Quid est?

ASO. Utres duos cura optimo vino repleri. PAE. Meminero.

ASO. Res postularet, ut et parenti amiculisque et omnibus

≤line=1335≥ Mihi familiaribus valedicam, hora at obstat serior;

Nam aestus maris iam proximust et maxime id vereor, patrem

Si accessero: instabit prece instabitque lacrimis, trahent

Me proximi, iurgabit et frater, vetabunt singuli, ut

Resilire nequeam. Egero consultius, si solvero

≤line=1340≥ Sic clanculum. Sed quid morantur hae meae Veneres? Quid est

Quod non venitis? PLA. Adsumus. Defer, puella, crepidulas,

Sandalia, armillas, calyptra, chirothecas, vittulas,

Flabella, amomum, galbanum, storaca, tus et reliquum

Mundum utriusque nostrum et almae Veneris incitabulum.

≤line=1345≥ ANC. Hem, cuncta scriniolo sub hoc locata sunt. Num aliud
iubes?

PLA. Faxis, supellex reliqua munditer usque servetur. Cave

Ne quempiam introduxeris sine fenore. ANC. Obsequar, mi era.

PLA. Vide sis. Priusquam Libra noctem cum die aequet, aderimus.

ASO. Vos tandem adeste, quid moramini? Annus est, dum comitur.

≤line=1350≥ MAR. O mea voluptas, adsumus tandem. Quid, oro, tristior

Videre? Quid habes, anima? PLA. Asote, tune, amabo, tristis es?

ASO. Nequaquam. Id unum me movet, quod insalutato patre

Amiculisque proximis abivero. PLA. Valeant graves

Curae. An tibi est quam nos sumus propinquior? Tu nos quidem

≤line=1355≥ Materculas, sororculas, uxorculas, amiculas

Habebis usque, tum domi, tum foris et intra cubiculum.

Facessat omnis maeror: a nobis voluptatem accipe.

MAR. Mi Asote, amor meus, meum pectusculum, nunc, obsecro, ad

Navim alacriter properemus omnium propulsaturi ibi

≤line=1360≥ Curarum amaritudinem ludis, iocis et osculis,

Dehinc perennibus in Asia complexibus. ASO. O mea gaudia!

Non possum enim quin gaudeam praesentibus vobis nec est

Ullus iam amaritudini cuiquam locus, mea gaudia.

Eamus ultro ad mare soluturi ocius. Vini optimi

≤line=1365≥ Ferri in triremem iam ascopas iussi duas. Valeat pater,

Valeat Philaetius tenax, valeant amici ceteri.

Nostros amores exigamus sedulo. PLA. Concedimus.

# 33. ACTUS IV. SCAENA VIII.

Tetrametri, ut superiores.

EUMENIUS, THRYPTUS, PHILAETIUS.

Quam est anxium pectus parentum, liberis qui malevolis

Pravisque consultum volunt. Id ipse iam annis plusculis

≤line=1370≥ Experior hoc in filio, qui iam suam substantiam

Poposcit, accepit, abiit necdum reversus. Ferunt

Alii meretricum sibi concire contubernium,

Alii fugam molirier praenuntiant, alii aliud

(Nescio quid) ad novae profecto calamitatis initium.

≤line=1375≥ Iam vesper proximus est. Fuat si spes aliqua, mox redierit.

Occurrit ecce Thryptulus, praeter suum morem quidem

Iam serius redit. Quid est, inepte, quod tam sero ades?

Iam vesper est cenamque coctam oportuit. THR. Non, Eumeni,

Sit irae et indignationi nunc locus, sed luctui.

≤line=1380≥ EUM. An tu novum mihi calamitatis feres genus? THR. Feram.

EUM. Noli, puer, celare me. Dic absque hypocrisi, quid est?

THR. Veni in forum piscarium, hos emo pauculos pisces, quia

Alii fere distracti erant, procedo mox ad portum, uti,

Si quid maritimorum mare piscium attulisset, coemerem.

≤line=1385≥ EUM. Quid postea? Dic breviter id, quod dixeris. THR.
Brevissime.

Dum sollicitus et huc et illuc per mare et portum feror,

Paegnion Asoti adest puer vidulum gerens marsuppiumque

Et ascopas vini duas. Quo fers, rogo, ista? Quolibet

Mihi inquit. Haud dubium est, quod ad naves. Ubi, inquam, Asotus est?

≤line=1390≥ In basilica, inquit, obambulat. Curro ilico et lustro forum

Et basilicam totam, at nec uni visus est. Ut conspicor

Mihi data verba, proripio me in ganeum ad Margaenium.

Rogo, si Asotus intus est. Refert puella abisse cum

Margaenio et Planesio ad portum, soluturum ilico

≤line=1395≥ Et navigaturum in Asiam sine remora. Mox denuo in

Portum propero, si fors queam ad te nactum erum reducere.

Sed heu, laboratum hactenus frustra est. Nam, ut in portum irruo,

Soluta in altum cernitur progressa navis. EUM. Qui tibi

Certum est eam intravisse filium meum? THR. Stabant ibi

≤line=1400≥ Plerique, qui vale ultimum dixere Asoto et prospera

Ei imprecantes publice denuntiabant omnibus.

PHI. Valeat iners. THR. Tun’ hic eras, ere? Rus te abisse credidi

Et ante crastinum haud reversurum. PHI. Omnia audivi procul.

Nam cum viderem te e foro discurrere, haec mihi incidit

≤line=1405≥ Suspicio Cometaque misso te sequebar eminus.

Pereat iners, qui nil domi umquam gessit utile vel probum.

EUM. O duram et asperam nimis mentem tuam, cui non dolet

Fraternus interitus. Abite et edite. PHI. Non libet mihi.

Praemisi in agrum villicum, quem non volo fraudarier.

≤line=1410≥ Rus abeo, ut instaurem quod hoc die aut omissum aut perditum
est.

Perire adhuc satius puto fratrem quam adesse inutilem,

Tametsi pater reclamitat. Valeat iners. EUM. Quisnam dabit

Capiti meo fontes aquarum, ut lacrimer, noctu fleam,

Diu fleam, semper fleam te, fili Asote, perditum?

**CHORUS.**

Iambico dimetro.

≤line=1415≥ Ars, cura, mos, industria

Est omnibus meretriculis,

Tantisper adolescentulum

Lactare, dum pellexerint.

Tantisper adolescentulum

≤line=1420≥ Amant foventque lubricum,

Dum possidet quod porrigat

Et porrigit quod possidet.

Hinc oscula et pectuscula

Et delicatas mammulas

≤line=1425≥ Tibi venditant, donec tibi

Iecur sagitta transfigant.

Si quid feras, acceptus es.

Si nil feras, exclusus es.

Si quid feras, amator es.

≤line=1430≥ Si nil feras, amaror es.

Vita ergo, ephebe, fornices,

Fuge scorta priva et publica,

Ne post tuam petulantiam

Cum re salutem perduas.

# 35. ACTUS V. SCAENA I.

Iambici trimetri.

COLAX solus.

≤line=1435≥ Quoties propinquo ad huius aedes divitis,

Toties cutis mihi prurit, horret denuo.

Sub hoc eodem anni prioris tempore

Fecere me illi plagiarii senis

Totum ulmeum, verum haud sine ingenti illius

≤line=1440≥ Incommodo, ingenti quoque meo commodo.

Verum est profecto quod ferunt: scholasticus,

Si ludus est bonus, flagella scholaria

Minimi aestimat. Parasitus ipse identidem,

Ut estur atque bibitur, omnia interim

≤line=1445≥ Flagella successura nihili pensitat.

Diis maxima tamen est habenda gratia

Quod mitiorem eum mihi probaverim

Quam merueram aut speraveram iratum senem.

Livida cutis curarier facillime

≤line=1450≥ Potestur, at nexum semel suspendio

Guttur cruci marcescit usque miserrimum.

Apage a gula nexum hunc mea. Ut, Comasta mi,

Ut pendula istic fronte et ore lurido

Agitare vento in aere vacuo et imbrium

≤line=1455≥ Iniuriis exponeris! Ne cautius

Mercarier me istaec docebunt amodo.

Recta igitur accedo forum, si quo modo

Queam honestius rationem edendi abs quolibet

Nanciscier. Nam sic parare, inhonestius.

≤line=1460≥ Strident fores; periero, si videar seni.

# 36. ACTUS V. SCAENA II.

Trimetri.

SENEX, PEREGRINUS.

Gnati mei sollicitor usque imagine

Et non queo quin abs quibusque scisciter,

Si fors queam qui filium usquam viderit

Adipiscier. Sed ecce, oberrat rustico

≤line=1465≥ Sago opertus, haud scio quid ferens. Adibo eum.

PER. An non supremus Iuppiter vel me semel

Respexerit, quo post viarum maxima haec

Incommoda aut sedes quietas recipiam aut

Divenditis his mercibus regredi queam?

≤line=1470≥ Obambulat mihi quispiam rectaque me

Petit. Morabor paululum tardum senem.

EUM. Salve, peregrine. Unde ades? PER. Boni Ioves

Tibi salutem dent, senex. Ex Asia, ad haec

(Si exactius quaeras) vides Milesium.

≤line=1475≥ EUM. Quid, quaeso, in hanc provinciam te propulit,

Ubi terra sterilior et infelicior?

PER. Dicam, pater, tibi. Regio, quae uberrima

Fuit hactenus, prae frugum inopia iam fame

Interit. EUM. Hui, quid audio? PER. Rotat sic omnia

≤line=1480≥ Fatum. EUM. Nihil de filio dicere potes?

PER. Tuo? EUM. Meo. PER. Sed ubi ipsus est? EUM. Dudum in Asiam

Abisse Miletique vivere asserunt.

PER. Mori magis dicas. Sed artis cuius est?

EUM. Nullius est plane. PER. Quod illi nomen est?

≤line=1485≥ EUM. Asotus et re et nomine est. PER. Scribe faciem.

EUM. Facie est obesa oculisque nigricantibus,

Genis rubentibus, decentibus labris,

Tum mediocri statura et omnibus artubus

Gracilis. PER. Cicatricemne habet sub pectore?

≤line=1490≥ EUM. Habet profecto: ex ulcere illo, quod tulit

Infantulus. Novisti eum? PER. Novi probe.

Pridem fuit mihi ipse coniunctissimus.

EUM. Vivitne? PER. Si vivat, satis non scio. Tamen

Unum scio: si vivat, infeliciter

≤line=1495≥ Vivit. Nam ut omnem, quam tulit, rem prodige

Scortando, edendo et helluando perdidit,

Egere coepit et uni adhaesit civium, in

Suburbio Milesiorum diviti.

Qui calamitosum mox in agros eiicit

≤line=1500≥ Porcisque pascendis ibidem destinat.

Sic servitutem servit is miserrimam.

Nam siliquis suum cupit ventrem suum

Saturare, si sit quispiam qui porrigat.

EUM. Miserrimum subulcum! Oboriuntur mihi

≤line=1505≥ Iam lacrimae: mancipia abundant panibus,

Gnatus fame tabescit. PER. Usque id clamitat:

Quot (inquit) in patris aede mercenarii

Panibus abundant atque lacte victitant,

Ast ego fame pereo. Revertar ad patrem

≤line=1510≥ Fassoque crimine paenitentiae indices

Dabo supplices manus, reflexos poplites,

Si quo modo possim impetrare gratiam.

EUM. Faxit Deus, resipiscat ac redeat semel.

Qui filium aspernarier valeat pater?

≤line=1515≥ PER. In patriam ubi rediero distractis meis

Hic mercibus, mox filio haec narravero,

Nisi (quod futurum puto) prius reverterit.

Vale, senex. EUM. Me flente longum tu vale;

Fac, si potes, resipiscat ille miserrimus.

≤line=1520≥ In publico facile foro perendie

Merces tuas distraxeris. PER. Spero. Vale.

EUM. O gnate mi, o mea viscera, o Asote, quo

Tu calamitatis adactus es? Redi, redi.

Putasne, verum dixerit? Reducem brevi

≤line=1525≥ Sperare liceat? An magis data epistola

Mittam virum, qui certo eum reducat huc?

Id certius multoque certius. Vir hic

Milesius me certiorem de loco

Facturus est, quem iam in foro convenero.

≤line=1530≥ Ut huic rei dem operam, pedem refero domum. O

Colax, Colax, (si omnino non caecutio)

Quantum mihi meoque filio mali

Partum est tua κολακίᾳ. Non iam places.

Lactandus alius, qui tuam ingluviem expleat.

# 37. ACTUS V. SCAENA III.

Tetrametri.

COLAX solus.

≤line=1535≥ Tantum mihi felicitatis attulit praesens dies,

Ut non diurnum sive mensurnum modo, verum annuum,

Perpetuum et aeternum cibum potumque gratis porrigat.

Quis aestimet, quantum boni in portu interim portenditur?

Euax, Saturitas sancta, Iuppiter supreme, tu quoque

≤line=1540≥ Ter maxume, o Portune, merito gratias tibi referam.

Merito, o Palaemon, cantharis et lancibus tibi sacruficem

Qui gaudii ingens pelagus hoc uno die mi advexeris.

Quantum foro, Portune, praestes, prodit opportunitas.

Nam ut ad forum veni salutavique adolescentulos,

≤line=1545≥ Mox profero unum et alterum ex melioribus dictis meis,

Rogo, quo vel ad ientaculum vel prandium instructum vel ad

Cenam opiparam concedimus, cuncti velut muti silent

Ilico vel ut stulto mihi illudunt. Forum detestor, ad

Portum venio. Dii boni, quantum mihi solacii

≤line=1550≥ Ibi obtulistis, dum diu expectatum Asotum amiculum

Reducem mihi monstrastis in celoce vectum publica.

Valeant modo nihili viri, scurrae, neblones, infima

Qui hic occupant subsellia; valeat quoque scabrum, sordidum

Stupidumque et ignobile hominum vulgus, quibuscum iam nihil

≤line=1555≥ Commune erit mihi, licet ultro elixa et assa porrigant.

Posthac enim me praesides, dehinc duces pauloque post

Reges (ut est condignum) honestarint et ad convivium

Suum vel invitum vocaverint, rogaverint quoque.

Iam nunc abite quique, abite e semita, cavete ne

≤line=1560≥ Quis vestrum adoriatur Colaca nec obstrepat verbo aut ioco

Vano, quibus frequenter appellare me consuescitis,

Nisi in caput suum velit pugnos meos infringier.

Nisi vostra crura, vostra rostra, vostra colla penditis

Minimi, eminus mihi prospera imprecamini: vivat Colax.

≤line=1565≥ Mihi (inquio) acclamate: transeat Colax, vivat Colax,

Nunc auspicetur a diis regnum sibi contraditum,

Accedat Eumenii domum senis, ubi promptuaria

Vino redundant optimo. Haec mihi regio, haec mea curia.

Sed eccum honorandum senem, Iovem meum, Bacchum meum,

≤line=1570≥ Qui saturitatem sempiternam mox mihi produxerit.

Pridem quidem diris flagellis me expulit, faxo modo

Non expulerit, immo mage impulsurus est me blanditer

In abditum carnarium atque promptuarium domus.

Quid cesso compellare longius, priusquam ab aedibus

≤line=1575≥ Abscedat aut me quispiam rei antevortat nuntius?

# 38. ACTUS V. SCAENA IV.

Quadrati, ut superiores.

EUMENIUS, COLAX, FAMULI.

Quemadmodum solent, suum qui amiculum absentem diu

Salvum redire gestiunt, lustrare singulas vias,

Per quas putant sese recepturum hospitem, perinde mihi

Quoque actitandum censeo. Vadam ad forum. Milesium

≤line=1580≥ Quaeram, deinde alium virum, qui ferat epistolam. Inde eo ad

Portam superiorem, deinde ad portum, uti, si qua meus

Compareat gnatus, queam clementer excipere, antequam

Pudore suffusus animum despondeat. COL. De filio

Fit sermo. Num subolevit huic, quod venerit? Pol, non potest.

≤line=1585≥ Virum alloquar. Sta, sta, Eumeni, licet modo subduceres,

Cum me videres eminus. EUM. Quis me vocat? Quid stem tibi?

Alio vocato, non libet nugarier. COL. Sta, inquam, quia

Ego impero. EUM. Certe emeris pluris, cui sic imperes.

Sed omitte nugas. Dice, quid velis, Colax. COL. Scis, quem prius

≤line=1590≥ Cecideris? EUM. Scio, te quidem. An male meritum? COL. Et
quidem optime,

Sed quaeso te, Eumeni, his meis livoribus malagmata ex

Sumine suillo et larido circumliga, alioqui time

Tabo cicatrices putrescere. EUM. Vae tuo capiti, helluo.

COL. Mane, mane, Eumeni, mane. Tantum tibi adfero gaudii,

≤line=1595≥ Ut ultro spondeas mihi aeternam saturitatem. EUM. Ego tibi?

COL. Tu mihi. EUM. Sed unde gaudium, qui filium meum tua

Vita atque corruptissimis disperdidisti moribus?

Fuge e meo aspectu, trifurcifer, in crucem tibi debitam.

COL. Bona verba quaeso, mi senex. EUM. Iam non abibis? COL. Eumeni.

≤line=1600≥ EUM. Heus, heus Merimne, Thrypte. COL. Per deos, superfluunt
meae

Nugae: nisi caveam, in phylacam pertrahar. Iuro deum ac

Hominum fidem, Eumeni, mane. EUM. Quid tu, profane, deieras?

COL. Cedo manum. EUM. Hem manum, quid volt dari? COL. Tantum tibi

Iam apporto gaudii, ut facillime antevortat omnibus

≤line=1605≥ Maeroribus cordis tui. EUM. Nugare rursus? COL. Eumeni,

Irascier noli, sed audi me. EUM. Quid audiam? COL. Iube

Vasa elui, mensam instrui, inferri cibos et pocula.

EUM. Quare? COL. Quia hoc die meo genio mihi sacrificandum erit

Sanctaeque Saturitati. EUM. Ubi? COL. Hic, domi tuae. EUM. Nisi, famuli,
hunc

≤line=1610≥ Tuleritis \... FAM. Hem. COL. Ne fecerint, quia filium tuum
tibi \...

EUM. Quid filium? COL. Rediisse nuntio. EUM. Meum tu filium?

COL. Tuum, inquio. EUM. Esurire mihi videre. COL. Mihi quidem, haud
tibi.

EUM. Dic vero amabo. Si reductus Asotus est, gnatus meus

Minor, ultro spondeo tibi aeternam saturitatem. COL. Eumeni,

≤line=1615≥ Iovem supremum capite aperto testor incolumem tuum,

Salvum quoque advenisse filium in celoce publica,

Cultu tamen tam sordido, unumquemque ut eius misereat;

Tam flaccidis genis et obsita situ cute lurida,

Ut vix pater gnatum tuum ipse noveris. EUM. Mihi lacrimae

≤line=1620≥ Te propter oboriuntur, o mi Asote, fili mi. Huccine

Tu calamitatis adactus es? COL. Iam flere desine, ad mare

Propera, ut reducas sordidum, antequam pudore concidat,

Et intro me contradito in phylacam, ubi insontes iacent

Tibi pernae et indemnata pendent viscera. EUM. Optime mones.

≤line=1625≥ Sed hactenus quid, quaeso, me nugis tuis et ludicris

Lubitum est fatigare? COL. Hercle, ut hanc ulciscerer meam cutem,

Quam apparitoribus dedisti olim flagris caedendam. EUM. Age,

Nunc irrue in carnarium et vibicibus cataplasmata

Imponito, edito, bibito, donec vixeris domi meae.

≤line=1630≥ COL. Dii tibi, senex, reddant vicissitudinem atque ego meam
operam

Omnemque sollicitudinem posthac tibi et rebus tuis

Impendero atque in sempiternum servulum tibi me obligo.

EUM. Erum fidelem faxo nactus sis, modo frugi sies.

Nunc intro abi. Concedite, famuli, ut opera vestra utier,

≤line=1635≥ Si postulet res, possiem. O pater supreme, qui omnia

Condis, gubernas, protegis caeloque terraque pelagoque,

Ago tibi gratias, quod ex tibi insita clementia

Tandem ultimam respicere dignaris calamitatem meam.

Quasi e gravi somno excitus videor renatus denuo.

≤line=1640≥ Profecto lacrimas tenere non queo prae gaudio.

Ades, Merimne, citus; ades, Triboni; adeste celeriter.

# 39. ACTUS V. SCAENA V.

Octonarii, ut superiores.

MERIMNUS, TRIBONIUS, EUMENIUS, ASOTUS.

Adsumus, ere, exsequamur ut mandata tua non segniter.

O mi Deus, quemnam eminus conspicio demissis humi

Maerore multo voltibus? Si non, ere, ille Asotus est,

≤line=1645≥ Fallit profecto me acrisia. TRI. Non te fefellit dictio,

Ipsissimust. Facilis gradus, statura mediocris, sed et

Gracilia membra corporis, ere, filium tuum indicant.

EUM. Quinam potest? Quisnam mihi persuadeat, quod hic meus

Sit filius? Quis, gnate, te his involvit, obsecro, sordibus?

≤line=1650≥ Nudavit et foedavit? Hei mihi, nate, ut indignum hoc meo

Genere, modo sis filius. MER. Profecto is ipsus est, ere.

TRI. Nihil ora, nihil umeri, Eumeni, nisi unum Asotum praeferunt.

Quid ambigis, ere? EUM. Iam intuor tandem miserrimum meum

Gnatum, modo agnosco. Haud modo paternus affectus sinit

≤line=1655≥ Mentem meam consistere. Haud possum modo quin advolem,

Amplectar ac deosculer. TRI. Piissimam o mentem senis

In gnatum! Ut obliviscitur suae senectae longe adhuc

Posito cito cursu obvians. Ut plorat, ut singultit! MER. En,

Iam filius supplex humi prosternitur, complodit et

≤line=1660≥ Cum fletibus palmas obesas. Iam pater fit proximus.

TRI. O viscera pietatis, o vere paternum amorem! Ut est

Propensus in tam prodigum! MER. Iam ruit in eius colla, iam

Complectitur cum lacrimisque deosculatur. Age, propius

Adeamus, ut gnati et parentis mutuos possimus hos

≤line=1665≥ Audire sermones. TRI. Sequor te. ASO. O mi pater. EUM. Quid,
gnate mi?

ASO. O mi pater, peccavi in ipsum caelum et in te. Iam quoque

Sum indignus appellarier gnatus tuus; fac me velut

Unum ex tuis, te obsecro, mercenariis. Recipe modo

Tibi supplicem, rogo, quem superbum et arrogantem passus es.

≤line=1670≥ Iam paenitentem recipe, quem iamdudum iniquum passus es.

Te lacrimae flectant, pater, te supplices manus, pater,

Flexique poplites, misereat te calamitatis meae.

En membra nuda, en viscerum flaccentium squalida cutis.

Miserere, clementissime pater, huic miserrimo gnato tuo,

≤line=1675≥ Ut pristinum tuum favorem et gratiam primariam

Mereatur. TRI. O Merimne, quantae utrimque lacrimae. Haud valet

Se temperare a fletibus pater, haud queo quin lacrimer

Ipse quoque. MER. Mihi quoque lacrimas excutit uterque lacrimans.

EUM. Mi Asote, fili mi, remitto quicquid in me admiseris,

≤line=1680≥ Sed et amplius omnium tuorum criminum non meminero.

Hoc teste summo patre sancto in osculo tibi spondeo.

ASO. O utinam apiscar gratiam tuam, pater, primam, licet

Duro atque sicco pane et unda victitem. EUM. Surge alacriter,

Confidito. An non ego pater? Tun’ filius? Numquid potest

≤line=1685≥ Filii uteri sui aliquis obliviscier pater? Heus, cito

Proferte ab aedibus stolam primam, anulum et sandalia.

Alii procurent celeriter vitulum saginatum probe

Iugularier, ut epulemur et laetemur hoc die, quia hic

Gnatus meus, qui mortuus fuerat, revixit spiritu, et

≤line=1690≥ Qui perierat, repertus est. MER. Parebimus. EUM. Celerrime.

# 40. ACTUS V. SCAENA VI.

Iambici trimetri.

EUMENIUS, ASOTUS.

Mi gnate, dic modo, fatere libere,

Quisnam te eo dementiae perduxerit,

Ut me, patrem tuum, tibi adeo affabilem,

Adeo benignum et obvium relinqueres

≤line=1695≥ Et in hanc calamitatem extimam te mergeres?

Quis incitavit, quis docuit et perdidit?

ASO. Mi genitor, haud dicam dolo. Tametsi quidem

Comasta me corruperat primum, tamen

Ex propria prorsus libidine in malum

≤line=1700≥ Praeceps ferebar. Inde scortis blandulis

Agglutinatus in Asiam subvectus sum,

Ubi omnibus tuis, pater, sudoribus

Iam prodige absumptis meoque corpore

Scortando, edendo et potitando enerviter

≤line=1705≥ Corrupto ad impiissimi me contuli

Viri iugum (quia inedia ac valida fames

Me eo impulit). Cuius sues dum pascerem,

Ter servitutem maximam servivi, ut hi

Mei indicant artus et hic vilis habitus.

≤line=1710≥ Cum iam fame tabescerem et ventrem meum

Opplere non liceret siliquis suum,

Reversus ad mentem, pater, gemitu gravi:

O (inquam), quot in domo patris mei viri,

Quot mancipia gregesque mercenarium

≤line=1715≥ Beati abundant panibus, porro ego fame

Marcesco tabescoque. Surgam igitur et hinc

Regressus accedam patrem meum optimum,

Si quo modo queam priorem gratiam

Efflagitare precibus: ecce res. Precor

≤line=1720≥ Idcirco et obsecro denuo cum lacrimis

Supplexque, ut ultra numerum arenae, quae in mari est,

Scelera haec, pater, numerosa, foeda, enormia

Posthac velis oblivioni tradere.

Nam fretus olim mihi probata gratia et

≤line=1725≥ Clementia tua reversus sum, pater.

EUM. Exsurge denuo, remitto quicquid est

Delicti. Ades. Quam lacrimae istae gratiam

Non impetrent? Dudum omnia (abs quo nescio) haec

Resciveram. Nunc itaque, gnate, tuam improbam

≤line=1730≥ Probitate vitam corrige. ASO. Efficiam, pater.

EUM. Heus, nondum adestis? ------------

# 41. ACTUS V. SCAENA VII.

Trimetri.

MERIMNUS, EUMENIUS, ASOTUS.

------------ Adsumus, ere, et omnia

Curata sunt, quae afferre nos et exsequi

Mandaveras. EUM. Recte, aufer illaec sordida. MER. Hem.

EUM. Et induatur qua prius stola usus est

≤line=1735≥ In innocentia. Haud decet sic filium

Domum ingredi, pannosum, olentem, sordidum. MER. Hem.

EUM. Date anulum fidei prioris in manu. MER. Hem.

EUM. Et calciamenta pedibus. Reliqua intus in

Domo, quae oportet, singula instaurabimus.

≤line=1740≥ MER. Dedi, ere. EUM. Bene est. Iam eamus intro. Tu face,

Merimne, psalten accias, ut interim,

Dum epulabimur, ducat choros. MER. Accersiam.

EUM. Volo enim diem hunc peragere festivissime.

MER. Dignissimum. EUM. Tu abi, vocato proximum.

≤line=1745≥ MER. Licet. ASO. Num adhuc Comasta pensilis, pater?

EUM. Adhuc cruci suffixus est. ASO. Miserum hominem. At

Ubi Daetrus est? EUM. In carcerem conieceram,

Ubi infidelem noveram. ASO. Squalet, pater,

Adhuc miser? EUM. Nondum phylaca eductus est.

≤line=1750≥ ASO. Me propter eductus siet, pater, obsecro.

Nostrum utriusque simul remitte noxiam.

EUM. Etsi quidem non meruerat, servabitur.

Nam destinaveram hunc quoque malis pessimis.

Tu me sequere, fili. ASO. Sequor, pater, praei.

≤line=1755≥ O si et modo cum fratre inire gratiam

Mihi liceat. EUM. Sis bono animo, placabitur.

# 42. ACTUS V. SCAENA VIII.

Senarii, ut superiores.

TRIBONIUS, MERIMNUS, PHILAETIUS.

Psalten moratur erus, modos qui succinat.

Eccum Merimnum. Heus tu, Merimne, ubi fidicen?

MER. Nunc ille per posticulum intravit domum.

≤line=1760≥ Audin’? Modo canere occipit. TRI. Probe. Sed est

Quod te velim curare. MER. Dic modo. TRI. Ex agro

Philaetium vocare me mittit senex.

Obsecro (si occasio ferat) pro illo coquo

Interveni miserrimo, forsan queat

≤line=1765≥ Iam propter haec nova gaudia e nervo eximi.

Nam obnixius quoque id ipsum Asotus postulat.

MER. Ego suggeram actutum seni. Vale. TRI. Vale.

Novi profecto: inamoenum erit Philaetio

Hoc nuntium, quod adferam de prodigo.

≤line=1770≥ Malit decem coros in horreo tritici

(Quamquam labore) convehi quam unum sibi

Sanguine propinquum fratrem Asotum regredi.

Sed commodum mihi ademit hanc molestiam.

Adest homo nescio quid sibi supputans.

≤line=1775≥ Manebo eum, quid dicat auscultavero.

PHI. Prudentis est quotidie addere calculum

Rei suae, num quidpiam accreverit ei aut

Decreverit, ne incuria res pessum eat.

Congessi in horreum trecentos hordei

≤line=1780≥ Ferme hoc die modios corosque plus minus

Flavi quadraginta octo ferme tritici,

Simulque quinquaginta quattuor coros,

Multis miserrimis laboribus; tamen

Solabitur me usura parti plurima.

≤line=1785≥ Haec namque in annum proximum arbitror affatim

Sufficere toti familiae. TRI. Quantum miser

Se excruciat absque necessitate. PHI. Quid audio?

TRI. Symphoniam audit et chorum. PHI. Symphonia est

Chorusque. Num in meretricia hac domo? Haud ibi.

≤line=1790≥ Ubi ergo? TRI. Prodeo. Salvus esto, ere. PHI. Tu quoque

Salve, Triboni. Amabo, ubi haec sympbonia?

Ubi chorus? TRI. Domi. PHI. Domi nostrae, rogo, an

Alienae? TRI. Ere, dubitas? Domi nostrae. PHI. Quid hoc?

TRI. Frater tuus, qui perierat pridem, domum

≤line=1795≥ Reversus est, rediit parenti in gratiam.

PHI. Asotus? TRI. Ipse Asotus. Occidit pater

Vitulum saginatum tenerrimumque ovans

Gaudensque, eum quod sospitem receperit.

Hinc chorus et hinc symphonia, hinc pater tuus

≤line=1800≥ Me misit, ut te accersiam. PHI. Rem fecit is

Stultissimam. TRI. Stultissimam? PHI. Stultissimam

Dico atque pessimam. TRI. At piissimam mihi

Fecisse rem pulcherrimamque visus est.

Qui enim potest gnatum pater disperdere?

≤line=1805≥ PHI. Spretone me et duris laboribus meis

Recipit honestatque hunc inertem et prodigum?

Non me teneo, quin \... TRI. Obsecro, intra mecum, ere,

Fratrem saluta aliosque convivas patris

Laetifica. PHI. Enim non introibo. TRI. Age, mi ere. PHI. Abi.

≤line=1810≥ TRI. Iratus est, salute fratris lividus.

# 43. ACTUS V. SCAENA ULTIMA.

Trimetri.

EUMENIUS, PHILAETIUS, DAETRUS, MERIMNUS.

Me vox tua excivit foras amarior,

Mi gnate. Cur non ingredere domum? Quid et

Turbatus hic perstas foris? Si prodigi

Tibi vita displicuit prius, placeat modo

≤line=1815≥ Tibi paenitentis continentia obsecro.

PHI. En, tibi tot annos servio, pater, et volens

Tua iussa numquam (quod sciam) praevaricor,

At ne quidem semel dedisti haedum mihi, ut

Cum amiculis epularer et festum diem

≤line=1820≥ Laetus agerem. Ast ubi rediit gnatus tuus,

Is qui abligurrivit tuam substantiam

Scortando cum meretricibus, dedisti ei

Vitulum saginatum, chorum et symphoniam.

Frustra tot aerumnas laboris exigo,

≤line=1825≥ Aestum geluque perfero et cura opprimor.

EUM. Hem, gnate mi, tu semper es mecum, omnia

Quaecunque sunt mea, tua sunt. Porro modo

Epulari oportet atque agere festum hunc diem,

Quia Asotus hic frater tuus praemortuus

≤line=1830≥ Fuit ac revixit, periit atque inventus est.

Eamus intro. MER. Heus heus, ere. EUM. Ecqua nunc mora?

MER. Supplex adest Daetrus rogatque gratiam.

DAE. Ignosce, quaeso, miserrimo mihi noxiam.

EUM. Tu quoque, maligne hypocrites, qui abusus es

≤line=1835≥ Penu meo nequissime, si frugi eris,

Pone et catenam et compedes, ne quis locus

Sit luctui. DAE. Posthac ero frugi, ut voles.

EUM. Bene est. Iam eamus intro alacriter. PHI. Praei.

GREX sive EPILOGUS.

Trimetri.

Exhibita vobis fabula est, non fabula

≤line=1840≥ Sed Christiana evangelicaque parabola.

Quae non in hoc sit acta spectatoribus,

Ut excitet risum et voluptatem adferat,

Sed paenitentiae monendo formulam

A luxu et improbo facinore retrahat.

≤line=1845≥ Quare orat hic grex noster, ut re mystica

Pro corrigendis moribus fruamini.

Post furta, scorta, libidinem atque inertiam

(Pater benignum se offeret) resipiscite.

Iam, si placuimus atque commodavimus,

≤line=1850≥ Favete nobis candidi et plausum date.



# Back



FINIS.

