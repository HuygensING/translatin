# Front



STUDENTES, COMOEDIA DE VITA STUDIOSORUM, NUNC PRIMUM in lucem edita
auctore M. Christophoro Stummelio F. Eiusdem Carmen de iudicio Paridis.
ADDITA EST PRAEFATIO Iodoci Willich, et epilogus a M. Christophoro
Cornero. EXCUDEBAT Iohannes Eichorn Francofordii ad Viadrum, Anno M.D.L.

IN ZOILUM.

Invide cur acuis ringendo Zoile dentes?

Cur sulcat vultus ruga maligna tuos?

Sed tu Maeonidem ridebas Zoile vatem,

Et similis numquam desinis esse tui.

An non est iuvenum iuvenilia condere scripta?

Si capitur studiis ipsa iuventa suis.

Ut Cereri grata est peragendis messibus aestas,

Bacchus in autumno dulcia vina bibit.

Sic matura dabit posthac maturior aetas,

Interea hoc placida perlege mente, precor.

PRAEFATIO IODOCI WILLICHII RESELLIANI AD Wipertum Suevum LL. Doctorem,
et syndicum Vratislaviensem, et poetarum amantissimum.

ANIMADVERTI olim iuxta argumenti, et imitationis naturam et tractationem
tria fuisse poetarum gener ausitatissima, quorum primum fuit utile, quod
aut ad erudiendos et expoliendos animos adolescentum conducebat, ut quod
honestatem, eiusque semina et decora, cum singularum per diversos
circumstantiarum ordines officiis continebat h)qiko\\n dictum, aut ad
rerum naturae cognitionem et diiudicationem plurimum faciebat,
fusiologiko\\n antiquitus appellatum. Verum in priorem classem et
sacrarum literarum poemata referenda sunt, cuiusmodi per quam multa a
poetis Germanis summa laude nostra memoria decantat, et prelo excusa
florent. Alterum est duntaxat animi oblectandi gratia expetitum quod
etsi nihil, vel quod cum virtute coniunctum esset, vel quod ad rei natur
alis indagationem, atque proprietatem conferret, vel quod ad pietatem
vitae cum civilis, tum Christianae conduceret, probe docuit, canoras
tamen nugas et ludicra interdum

nimis obscoena diligenter promovit. Tertium est eorum, quibus non tantum
curae est voluptas, sed etiam utilitas. Delectant quidem, cum hilariores
animi affectus concitant. Utiles vero sunt, cum ingenia propter certarum
vel arcanarum, vel humanarum cognitionem informent, de quibus sic
Horatius ad Pisones cecinit:

Aut prodesse volunt, aut delectare poetae,

Aut simul et iucunda, et idonea dicere vitae

Verum sicut Primum, etsi non sit utile, tamen aliquanto durius, tamquam
seniorib. Catonib. aptius censetur. ita proximum cum non parum animos
humanos oblectet, mollius est, et iuventuti magis accomodatum. Ultimum
autem utrique aetati convenit, totique theatro satis appositum. Id enim
non tantum docet, sed et uno labore, unaque opera mirifice delectat.
Quare id genus poemata cum venalia passim exstabunt, vel in regionib.
longius positis, cum ex horum venditione librarii non parum pecuniae
facient, tum vero non interitur a sunt, sed vivacissima tamquam seu
Apolline, seu cedro digna perdurabunt, et consistent. Id quod et
Horatius his versibus voluit:

Omne tulit punctum, qui miscuit utile dulci

Lectorem delectando, pariterque monendo.

Hic meret aete liber Sosiis, hic et mare transit

Et longum noto scriptori prorogat aevum.

Quibus cognitis, non difficile erit de quibuslibet

poetis propter materiam iudicium facere, idque exquisitum. Nam si
Aristoteli Empedocles, cui nihil praeter metrum cum Homero commune est,
non sit poeta, sed cum propter rerum naturae tractationem susceptam
utilior esse exoptabat, potius fusiolo/gos, iudicatur de quo tamen
Lucretii praestantissimum elogium memoriae proditum est hoc modo:

Nil tamen hoc habuisse viro praeclarius in se

Nec sanctum magis, et mirum carumque videtur

Carmina quin etiam divini pectoris eius

Vociferantur, et exponunt, praeclara reperta

Ut vix humana videatur stirpe creatus

Quid nam quaeso quis iudicii de Lucretio proferet? cuius opus etsi nobis
hodie mutilum sit, multis tamen luminibus et ingenii, et artis praestare
quadam ad Q. fratrem epistola Cicero pronuntiavit, et a Cicerone eosdem
libros emendatos D. Hieronymus ex Eusebio testatur. Est ne diversum
statuendum de Varrone Attacino Narbonensi? Hic enim non minus atque
Lucretius Empedoclis exemplum secutus est. Ad hunc modum Lucanum esse
oratorem, quam poetam, cum simplicius citra ulla voluptatis illectamenta
suam historiam cecinerat F. Quintilianus mavult, Mirum igitur est, cur
Aristoteles in comoedia solam voluptatem quaesierat. Nam illi est hoc
dramatis genus imitatio improbiorum, non tamen ad omnem malitiam, sed
turpitudinis ridicula particula. Primum hic to\\ faulote/rwn etsi

ambiguum sit, tamen ad personas certis rationibus referre cupio et
contendo. Sentit enim in hoc poemate inferioris sortis atque ita iuxta
vulgi sententiam deteriores et viliores esse histriones, qui tamen non
sunt ad extremum flagitiosi, quales in tragicis facinoribus, ut plurimum
esse consueverunt.

Deinde argumentum est cum turpitudine coniunctum, quod tamen non
magnopere pios spectatores neque offendit, neque corum mores corrumpit.
Scriptum enim reliquit philosophus a)i/sxos a)nw/dunon kai\\ ou)
fqartiko\\n quod est, turpe est argumentum, atta men doloris expers, et
sine magna honestorum morum corruptela. Eius vero exemplum a ridicula
facie subiecit, quae etsi turpe et perversum quiddam sit, non tamen
protinus dolore quempiam afficit. Postremo eius finis statuitur to\\
geloi=on quod ridiculum, et risum voluptatemque moveret. Quod si quis
illam descriptionis naturam mordicus sequi efflagitaverit, vix quempiam
comicum poetam salutabimus. Fatemur quidem in Aristophanicis comoediis
(is enim Aristotelis memoria ab omnibus comoediae poeta dictus, atque
philosopho circiter sexaginta annos maior fuit) plura esse ridicula,
quam seria, eaque pia, et honesta, quae tamen bona exparte satyrica
iuxta eius temporis consuetudinem esse apparent.

Nonne in equitibus cernitur, at Cleonem tribunum plebis tamquam
peculatorem

perstrinxerat, adeo ut ipse faciem suam minio oblitus (reliqui enim
illius potentiam formidabant) personam egerat? Nonne et Niciam summum
ducem, utique mitem, et liberalem tamquam desidem et agricolam in
fabula, quam Gorgiam auctore plutarcho inscripsit, gravius taxaverat?
Nonne in nebulis, quas Dionysio Siciliae tyranno formam reipub.
Atheniensis petenti platonem misisse scribitur, absque controversia
magis propter opus et ornamentum Atticae linguae absolutum, quam propter
crimina, quibus per meteora gravissime Socratem philosophiae patrem
precio et impulsione Anyti et Meliti adductus, insectari contenderat?
Nonne in Vespis Philocleonem propter iudicii affectationem, et ambitum
insimulaverat? Nam vespae iuvenes iudiciorum desiderio tenebantur, sed
senes suis stimulis exstimulabant. Quid multis? pauca sunt quibus docet
et eadem sunt ceu pa/rerga quod genus sunt in Pluto de paupertatis et
opulentiae collatione, ita et in pace pacis commoda prosuit, ut eandem
Graecis iam bello defatigatis suaderet. Proinde Aristotelem ad priscam
comoediam magis respexisse arbitror, et censeo, cuius usus sub id tempus
(Nam Tragoediae protinus successit) frequentis simus fuit. Quatenus
autem mores quorundam civium deridendo et traducendo taxaverat, non
parum reipublicae profuit, Multi enim sibi cavebant,

ne spectaculo ceteris esset, atque domestico probro. Verum cum nimiae
licentiae fenestra aperta esset, lege lata sanctum erat, ne quis carmen
infame pro poneret. Quod et in caussa est, cur nova comoedia surrogata
sit, argumento communi omnib. hominibus mediocris fortunae, nimisque
amaritudinis habens. Itaque spectatoribus plus delectationis adfert,
quia argumento concinna est, quia consuetudine congrua est, quia
sententiis utilis est, quid metro praesertim trimetro apta est.
Quapropter recentiorum Graecorum comoediae finitio et nostro tempore
gratior erit ut quae sit privatae, civilisque fortunae sine vitae
periculo comprehensio. Donatus idem quoque agnoscit, sed a)ki/ndunon
exponit, et addit, qua comoedia discitur, quid sit in vita utile quid
contra evitandum, non aliter atque in ethicis fieri solitum est, quibus
et expetendorum et fugiendorum est professio. Est igitur Livio Andronico
comoedia cottidianae vitae speculum, quem Cicero secutus eam esse
pronuntiat imitationem vitae, speculum consuetudinis, imaginem
veritatis. Quod genus exempla in Terentianis fabulis manifestissima
sunt, in quarum aliis modo vaga libido damnatur, et coniugii honesti
laus confirmatur, modo in aliis nuptias non esse legitimas, nisi
parentum consensu factas dilucide adumbrat, modo in aliis dissidium
inter socrum, et nurum perpetuum esse ostendit, modo alia atque alia
certa quadam thesi comprehensa

argumenta fusissime explanantur, et actione quasi in speculo
commonstrantur. Ad hunc modum nostra aetas multos comicos velut ex equo
Troiano effudit, non ita infelices, quorum opera rerum et profanarum et
sacrarum spectacula quam illustrissima nobis exhibita sunt, atque nuper
Christophorus Stummelius iuvenis mihi perquam carus, studiorum meorum
socius apud nos tamquam in patria comoediam dexterrime lusit,
manqa/nontes aut studentes inscriptam, qua discipulorum iam in Academiam
unam aliquam excolendi ingenii gratia commigrantium mores depinguntur,
cuius protasis scholastico more proposita est, ut post datum nomen
gymnasiarchae sese malis condiscipulis adiungant, ut omnia labore
parentum parta et vino et alea concoquant, ut sub nullius praeceptoris,
et pii et honesti ferula vivere exoptent. Mox epitasis subditur, propter
multarum turbarum, quas dare ebrii consueverunt, tumultum, propter
frequentem in aedes privatas incursionem, et propter alia multa
incommoda. Sed catastrophe istorum ardelionum vitam sic corrigit, ut ad
meliorem frugem redeant, ne cepas, sicut Germanis est proverbium, pro
alliis domum reportasse videantur. Hanc vero comoediam recens compositam
tibi nostrae Academiae haud paenitendo alumno de meliore nota
commendatam cupio. Quod si non cuncta ad vivum Aristarchis resecuerit,
aetati, et

tempori perturbatiori imputabitur. Nos autem maximam de eius ingenio, et
indole spem concepi mus, iam id aetatis flores accipe, bonique consule,
postea dulcissimos fructus percipies.

PRUDENTIBUS ET SINGULARI GRAVITAte praeditis Coss. et patribus senatus
Francfordiani ad Viadrum, S. P. D.

Verissime dictum est humanissimi patres,

Nescio qua natale solum dulcedine cunctos

Ducit, et immemores non sinit esse sui.

Nam etiamsi Ovidius procul ab Italia et Paelignis focis inter rigidos et
immanes Tomitas Vitam ageret, tamen saepenumero animadverti omnibus
hominib. singularem quendam amo rem genitalis loci insitum et impressum
esse. Cuius rei evidentissimum exemplum ex Ulysse haberi potest, qui
Ithacam suam asperrimis saxulis tamquam nidulum affixam, immortalitati
anteposuit, ita ut etiam optaret fumum de patriis posse videre focis.
Atque cum de hac re cogito, eius amoris semina in me quoque reperio.
Quis enim extra naturam positus, seu plane a)/storgos aliter sibi in
animum induceret? Proinde saepissime mihi in animo fuit, amoris in
patriam perspicua

vestigia relinquere, quod commodissime nunc fieri posse existimavi, cum
praeludia ingenii mei in lucem suasu et consilio doctorum virorum edere
decrevissem, ut hunc laborem vobis humaniss. patribus, qui ad
gubernacula patriae meae sedetis, nuncuparem. Nam merito patria
studiorum meorum fructum a me repetere debet, ut a qua hoc beneficii
acceperim, si aliquo in literis progressus essem. Sed hic dicet aliquis,
quam utilitatem poterit patria ex Comoedia percipere? Huic Cicero pro me
respondebit, qui de dramaticis scriptis ita loquitur: Etenim haec
conficta arbitror a poetis esse, ut effictos nostros mores in alienis
personis, expressamque imaginem vitae quottidianae videremus. Hic
docentur pattes quod ad cultum ingenii in liberis spectat, non esse
parcendum sumptibus, nec tamen ad luxuriam profuse largiendum. Illud
enim currentes moratur, hoc vero a studiis penitus avertit. Videndum
igitur, ubi et quando dandum sit Poterunt etiam filii vestri, sodales
mei, qui partim nunc coaetanei sunt, partim procedente tempore
succrescent, salutarem inde doctrinam haurire. Nam gnaviter, dandam esse
operam literis Comoedia docet, vitanda prava consortia, amori non
indulgendum, quorum utrumque a Musis abducit, et viam adeundi
intercludit. Quod experientia docemur, cum non raro bonae spei
adolescentes, qui nimis pravo sodalicio adhaeserunt, alieni a studiis
facti spem et exspectationem paren tum fefellerunt Scio etiam multos
amori operam dantes, femineis blanditiis ita illectos esse,

ut turpiter praeter voluntatem parentum matrimoniali copula devincti
sint. Reperias enim nonnullos, qui pulchras domi alunt filias aucupium
exercere, ut adolescentes parum cautos inescent, perinde ut aucupes, qui
in area canoram avem collocant, ad quam cum ceterae colludentes
advolitant, tamquam omnia essent tuta, reti operiuntur cum magno vitae
suae peri culo. Ita etiam quibusdam adolescentibus evenit, ut colludendo
turpiter capiantur. Sed tamen Matrimonium non insector, imo hoc volo, ut
honeste, aperte, cum consensu parentum utriusque partis contrahatur.
Quare humanissimi patres, hoc levidense munus meo labore in gratiam
vestrorum liberorum excultum aequo animo suscipite, bonique consulite,
et Musarum cultoribus, ut facitis, favete: ne studia apud vos, quae
ubique ruinam minari videntur, in praeceps eant. Satan enim hoc
exulceratissimo saeculo in ultima mundi senecta illud unice molitur, ut
scholas, sine quibus puritas Christianae doctrinae conservari nequit,
dissipet.

Valete.

V. H. addictiss. Christophorus Stummelius F.



# Main



## 1. PROLOGVS

Ingens mei tenet vos admiratio

Hic quotquot adestis, spectatores optimi,

Tantum laborem sponte quod susceperim.

Multi me cupidum laudis, multi audaculum

Vocabunt, operam subsannantes plurimum

Auresque in altum cervino more arrigent,

Si quid possent vitiosum deprehendere.

Nam saepe paruum erratum obfuscat optima,

Vitiaque plus quam virtutes sunt obvia.

Sed hi me nil movent, nec huius fecerim:

Siquidem Terentio atque Homero idem accidit

Qui si nunc viverent, quantumvis plurimum

Laudentur, essent omnium abiectissimi.

Cunctis enim placere non est res levis,

Quod nemo praestabit, nec unquam praestitit.

Verum tamen mihi firmiter persuadeo

Amari me a multis, quibus paucissimis

Exponam, cur agressus sim provinciam

Scribendi, diligenter animum advortite.

A multis sum rogatus precibus improbis,

Ut aliquid opera dignum et studio, scriberem,

Queis cum reluctari nollem, quod plurima

Ipsorum in me collata exstent beneficia,

Ad scribendam animum contuli Comoediam,

Ex quo videbam me fructus amplissimos

Percepturum, non sine labore maximo,

Sunt etenim pulchra semper difficillima.

Vidi etiam multos Palladis ad sacraria

Tendere, sed pervenire paucos admodum.

Ea quae sit caussa hac facti specie ostendere

Volui. Siquidem multos hinc deterret labor,

Quem fugimus ex aequo omnes, cum nemo queat

Sine hoc ad culmen doctrinae conscendere.

Plerosque se ducit pravum consortium,

Multos esca malorum voluptas, otium,

Venus, ludi, iuvenum pestes taeterrimae.

Quapropter adeste animis, et cum silentio

Attendite, ut aequi sitis posthac iudices.

Quem nunc socco indutum videtis ingredi,

Olim cothurno forsitan videbitis.

Nunc argumentum dicetur Comoediae

## 2. INTERLOCUTORES.

Philargyrus Eubulus Philostorgus, senes

Philomathes, filius Philargyri

Acolastus, filius Eubuli

Acrates, filius Philostorgi

Colax Myspolus Philostasius Musopolus, studiosi

Euprositus pater puellae

Eleutheria mater puellae

Paedeutes praeceptor

Phrontistes famulus

Danista hospes

Deleasthisa puella

Cerdones

PHilargyrus quamvis divitiis affluens

Aegre persuasus a vicinis proximis

Philomathem filium cum ipsorum filiis

Ad studia misit liberalium artium,

Qui manibus et pedibus dans operam literis

Ad summa doctrinae pervenit culmina.

Sed Acolastus et Acrates pravis consortiis

Dum sese adiungunt, corrumpuntur funditus

Per Colacem, per philost asium et per MYspolum.

Acrates ludo, crebris potationibus,

Profundit immensam statim pecuniam,

Conflavit aes alienum, fecit nomina,

Acolastus Deleasthisam Euprositi filiam

Deperit, absente patre vitians virginem,

Promittit se ducturum in uxorem domum,

Ex quo gravidam factam cum mater filiam

Cognovit, rem suo marito detegit.

Qui contumeliam hanc ferens aegerrime

Acolastum cogit ut vitiatam filiam

Ducat, fidemque seruet, sancte quam dedit.

Eubulus autem tota re per literas

Comperta, mox illuc iter ad gnatum facit,

Pessumdat filium, reluctatur, negans

Hunc iure cogi posse ut ducat virginem.

Ille instat, proscindunt se multis scommatis.

Tandem a Philostorgo persuasus, filio

Dat hanc in uxorem, celebrantur nuptiae.

Acrates vero dolo patrem circumvenit,

Emungit argento, se febre dictitans

Laborasse, et Danistae dat pecuniam.

## 3. ACTUS I. SCENA I.

PHILARGYRUS, EUBULUS, PHILOSTORGUS. Trimetri.

Dies et noctes stimulus hic me plurimum

Urget, nec somnum oculis nocte hac vidi meis

Adeo me sollicitat gnatus, qui vult sibi

Sumptus dari, ut ingenuis vacaret artibus,

Et ut varios hominum mores cognosceret.

Sed nimis ingentem poscit vim pecuniae,

Quam vix labore permagno et sudoribus

Immensis potui corradere, consumeret,

Et perderet, nunc ut sunt adolescentuli,

Amori indulgent plerique meretricio

Sudores in cassum profundunt patrios

Potando ad multam noctem, ludo, et ceteris

Rebus, quae prorsus animum suspendunt meum.

Nam pauci consequuntur nunc scientiam,

E milibus multis vix ut centesimus

Optatam studio possit metam consequi.

Sed Eubulum et Philostorgum video procul

Advenientes, adibo et amice colloquar.

Saluete plurimum. EUB. immortales gratias

Habemus. Sed quid adeo es tristis? aut quid est

Animum male quod habet tuum? contracta frons

Etenim signum est maeroris. Enarra quid est?

PHI. Nostin, gnatum meum Philomathem maxumum

Natu? EUB. Bene equidem. Sed quid is peccavit, aut

Quid commisit? PHI. Nihil caussam mox audies.

Is ab ineunte aetate flagrans quam maxumo

Studiorum amore, ingenuis semper artibus

Incubuit, ut inde divelli nullo modo

Posset, quod in primis quidem placuit mihi.

Omnes me mirifice efferebant laudibus,

Quod gnatum haberem tam diversis dotibus

Animi exornatum, qui non ceteri ut solent,

Illecebris deditus blandis libidinum,

Obnixe sed qui studiis operam poneret,

Voluptatem spernens, fugiens commercia

Mala, quae corrumpunt mores castos et bonos.

Quam mihi placebam, quam mihi adulabar miser,

Uno ore omnes beatum quod me praedicant.

Nunc miser ex animis, vix vitalem spiritum

Duco, adeo me exanimavit et perterruit.

PHILOS. Uno verbo eloquere, quid est quod te male

Habet? quid tam longis opus est ambagibus?

PHIL. Mox audies, heri ad me venit, clamitans:

Pater, non possum inter beanos vivere,

Idcirco me mittas in quandam Academiam,

Ut possim aut philosophiae studio operam dare,

Quam Tullius vitae ducem recte vocat:

Aut animum adiungere ad iuris scientiam,

Qua conservatur vitae nostrae nostrae societas:

Aut ad sacrosanctam, si vis, Theologiam,

Quae nobis ad salutem aeternam viam aperit,

Docens: quibus vestigiis insistere

Oporteat, vitam nobis ut conserat

Aeternam caelestis pater, propter necem

Gnati unigeniti, qui pro nobis mortuus

Iram placavit, et caelo nos intulit.

Ne in eodem (ut aiunt) luto semper haeream.

Ad unguem nam triviales artes (quas vocant)

Perdidici, in his puerilibus ne conteram

Aetatem, ad altiora ut possim emergere.

Quae postquam dixit, horror corpus concutit,

Ac, velut attonitus, verbum nullum proloquor.

Nam si dixisset: excelsa ab rupe in mare

Te mox praecipitato: tulissem equidem facilius.

Unde etenim tanta vis argenti mihi foret:

Aut unde tantos sumptus gnato suggeram?

Cum vix in singulos dies corradere

Tantum possim, quantum quottidie insumimus.

Nam Sumptuosa et magnifica mihi est domus.

Quapropter tot curae, tot et molestiae

Me vivum ad mortem adigunt, et diverse trahunt

Hic gnatus poscit inauditam pecuniam,

Illic uxor, pretiosas vestes expetit.

Hic ager, hic rursus est colenda vinea.

Hic aedes exstruendae, illic et villula.

Hae sunt furiae, quae me vexant miris modis.

Sinistro Iove me natum ut Eubule autumem.

EUB. Nae tu videris mihi stultus et iners homo.

Qui currentem moraris, et non incitas.

Tute tuum perdis filium, tu consulis

Male tuo gnato, accensum studio dum impedis.

Tu grave (crede mihi) supplicium Philargyre

Lues. Virorum doctorum sit raritas

Quanta vides, tu quem debueras impellere,

Non impedis solum, sed et segnem facis.

Tenacitatem istam probare non queo,

Praesertim cum tantis abundes copiis.

Profecto pistrino dignus, dum posthabes

Salutem gnati divitiis pessime tuis,

Quarum usu fructus, non dominium, tibi datum est.

Quid, obsecro, Dominus qui nutu concutit

Totum mundum, et quit te his praeposuit copiis.

Quid inquam proderunt, cum te vocaverit

Ex hoc vitae curriculo? postquam munere

Tuo perfunctus auferes ne nummulum.

Quare laboras igitur ut opes colligas:

Praeterea, rationes cum tecum conferet,

Damnatum supplicio te mulctabit gravi,

Te his quoniam proposuit, ut non absconderes,

Sed ut indigenti subvenires proximo.

Cedo canis, quid facies inopi proximo?

Qui non ad studia liter arum suggeris

Sumptus tuo gnato, quare Themisthocles

Recte dixit se malle sine pecunia

Virum, non inopem sine viro pecuniam.

Cuius ego suffragor lubens sententiae:

Quid enim opes tibi prosunt, uti cum nescias?

Ego omnem hercule converterem substantiam

In studia filii, verbera sed non facit

Tanti, nedum verbis ut vellet obsequi.

Quare age, commune tu perpende commodum,

Et sumptus suppedita studiis gnati tui.

Vides etenim quam nequeat sine doctis viris

Communis conservari vitae societas.

Hi primum dispersos altis in montibus

Ferarum more viventes homines feros

Per leges latas compulerunt, moenibus

Novas urbes cinxerunt, tuti ut viverent

A violento incursu exterarum gentium.

Sed legibus malorum ut vim compescerent,

Per hos eadem servatur parta societas.

Quare si vis, una gnatum mittam meum.

PHIL. Obtundis, et molestis verbis me enecas

Perinde quasi ego vitam horum non noscerem,

Nam postquam miseros patres verbis lenibus

Emunxerunt argento, quaevis facinora

Admittunt, sub praetextu honesti nominis.

Scortantur, potant in dies, et quoslibet

Tumultus excitant, in aedes impetum

Alienas faciunt, hinc caedes, hinc iurgia,

Pedisequas rapiunt in publica via,

Aut cum natabus concumbentes civium

Fidem dant, et velint eas quod ducere

Promittunt, id quod et impregnatae postulant.

Atqui quod magis est, valde mihi quod displicet,

Uxores coniugatas vitiant civium.

Hinc saepe nonnulli occiduntur, aut ita

Caeduntur, ut vitae non sit spes amplius.

Aut comprehensi poena plectuntur gravi.

Igitur gnatum suum mittat quisquis volet,

Ego mecum decrevi meum non mittere.

Nam scio quam sit dura, et quam multis sentibus

Obsita via, quae perducit ad scientiam.

Quare cum nequeunt sine labore consequi,

Nec sine sudore ad excelsum culmen datur

Conscendere, mox sese ad delicias conferunt,

Ad quas lata et amoena, atque longe tritior

Via ducit, namque haec aetas est proclivior

Ad corporis delicias et libidines,

Quam ad studia, praesertim campo cum currere

Datur aperto, et cum non est qui coerceat.

Eos frenis, vel cohibeat petulantiam.

PHILOS. Nae tu ridiculus homo es, nec mente praeditus

Sana, dum cupis hanc aetatem constringere

Molestis vinculis, ut degant cochleae

Vitam, aut Timonis, qui fugiens commercia

Hominum, solus delituit in domo sua.

An nescis Ulyssem quam commendet maxime

Homerus, quod multorum hominum cognoverit

Mores, et multas regiones peragraverit.

Pollw=n, ga\\r inquit, e)/gnw no/on.

Et propterea nunc vocat ipsum polu/qropon.

Nunc polu/mhtin, quod potuerit se vertere

In omnes partes, consiliis pollens vafris,

Quoniam miser fatis depressus asperis

Et multis damnis, nactus est prudentiam.

Quapropter, si sapis, noli interdicere

Gnato convivia et congressus mutuos

In his plus discunt, quam si noctes et dies

Chartis inhaereant. Manda ut nequissimos

Sibi adiungat, nam cum deceptus coeperit

Egere, posthac non cuivis credet, scio.

Sine etiam interdum ut accedat meretriculas,

Quod si circumventus fuerit, non amplius

Habebit his fidem, sed aversabitur

Sponte sua, demum vera est haec sapientia,

Si quis damno accepto desistit et sapit.

Quocirca non tam facile possunt decipi

Quam simplices, qui temere in quasuis irruunt

Technas, nec imperiti ab his sibi cavent.

Praeterea perspicuum est, postquam ad rempub.

Accedunt, hanc mira regunt prudentia.

Sed qui sunt imperiti rerum, fere nihil

Prosunt, nec possunt quicquam in coetu proloqui.

Quapropter largiendum est aliquid iuvenibus,

Nec utendum est censura tam rigida nimis.

Postquam pertaesum fuerit, desistent, scio,

Et vitam melius etiam formabunt suam.

Quare, si libet, una gnatum mittam meum.

PHIL. Age, ut lubet, vestrae accedo sententiae

Consilium perplacet, quare ne sim in mora

Eamus intro. Puer heus Philomathen voca

Vos itidem vestros quoque iubete accersere.

EUB. I prae, sequar, fiet, non ulla erit mora.

## 4. ACTUS I. SCENA II.

PHILOMATHES, ACOLASTUS, ACRATES. Trimetri

Equidem laetus sum, sed demiror cur pater

Tam subito iussit me per puerum accersier,

Nisi id est, quod semper insedit animo meo.

Ad mercaturam forsan vult me mittere

Ingenuarum artium, ut his mentem meam excolam

Id quod petivi, et dum vivam semper petam,

Quamvis adeo obstinate sibi proposuerat,

Se nolle tantos sumptus ad studia dare.

Sed quid sit experiar, domum et me conferam.

Verum nisi fallor, video properantem Acratem,

Et Acolastum, percontabor quid sit novi.

Saluete sodales, cur festinatis? quid est?

ACOL. Pater tuus nostros secum duxit patres

Qui nos vocarunt per pueros, ut sine mora

Ilico veniremus ad edes patris tui.

PHIL. Age camus, demiror quid hoc sit ominis.

ACRA, Sat scio, erit nobis audienda contio.

Idcirco percontare ex ipsis quid velint

Nos te sequemur.

## 5. ACTUS I. SCENA III.

PHILOMATHES, ACOLASTUS, ACRATES, EUBULUS, PHILOSTORGUS, PHILARGYRUS.
Trochaici Tetrametri, Catalectici,

Salvete patres humanissimi

Iussu vestro huc accersiti, sine mora nunc adsumus

Mandatis vestris obtemperaturi promptissime

EUB. Pergratum nobis fecistis, adolescentes optimi

Quod tam propere ad nos huc advolastis, rebus omnibus

Posthabitis, et laudamus merito vestram oboedientiam.

Quare quae sit caussa dicam, quod vos huc vocavimus

Inter nos diu multumque consilium captavimus

Quam tandem viam vivendi inire vos oporteat,

Visum est nobis, filioli carissimi, non ob leves

Caussas, ut animum adiungatis ad studia bonarum artium

Quapropter, si vobis consilium placet, paucissimis

Verbis vestram quisquis significate mentem, nec diu

Nos tenete suspensos, statim vos in Academiam

Mittemus, sumptusque quantum sat erit, suppeditabimus.

PHILO. Vehementer nimis me exhilararunt quae dixisti modo.

Non enim quicquam esse posset, quod me tanto gaudio

Afficeret, praesertim quod, dum vixi, non unquam improbis.

Precibus impetrare potui, nunc at defertur mihi

Ultro, quare polliceor vobis, me neruis omnibus

Elaboraturum, ne frustra abliguriam bona

Patria, sed longe ut revortar, quam ante fueram doctior.

ACOL. Quamvis nonnihil, pater, reluctatus sim nunc tamen

Do fidem me obnixe operam daturum ingenuis artibus.

ACRA. Idem ego polliceor vobis, patres longe humanissimi.

EUB. Perplacet mihi modesta haec omnium responsio.

Quare cum brevi in peregrinas oras transmittemini

Paululum mihi attente auscultate, atque animum advortite.

Nam salutiferis vos informabo cautiunculis.

Vos etenim perversos dum ignoratis mores saeculi

Imperiti rerum, in quasuis irruetis fabricas.

Primum igitur cum nullum vivat animal pestilentius

Quam mulier, cavete ne vos pelliceant blandissimis

Verbis in sui amorem, quo, quoniam sub imo cortice

Fel tegit, extra melle perlitus longe dulcissimo.

Deterius nihil est, nam postquam emunxerunt pecunia

Incautos iuvenes, eiciunt, illudunt, et indice

Ostendunt digito, nam femina est nil inconstantius,

Quarum non secus mens nunc huc, nunc etiam illuc fluctuat,

Quam carens rectore cum variis agitatur flatibus

Navis in magno pelago, quid quod et immensa incommoda

Ex mulieribus sunt profecta, quae nunc perlongum foret

Singula enumerare, sunt etenim cuivis satis obvia

Quare dum licet, iugum excutite hoc vestris ceruicibus.

Praeterea quoque mala fugite suadeo consortia.

Nam per haec bonae indolis iuvenes sunt saepe in maximam

Ducti perniciem, etiam in vitae saepius discrimina.

Assiduas potationes ludos atque cetera,

Ex quib. iurgia, conflictus, caedes nec non pessimae

Pestes oriuntur et abunde, ut ex mari omnia flumina

Veniunt fugite, nec minus tamquam perniciosissimam

Pestem, assentatores, nam melius quis vitam degeret

Inter coruos quam inter hos, quippe, ut qui vivos devorent,

Illi vero non nisi mortuorum hominum cadavera

Ut fertur memorabilis dignaque scitu sententia.

Postremo perferte et abstinete, queis conplectimur

Omnem nostram vitam, iuxta Epicteti sententiam.

Ingenuis studiis dies noctesque incumbite gnaviter.

Vitam instituite ut leges, regionisque ut mores ferent

Haec igitur vestris mea dicta sensibus recondite.

Intus argentum, ne differatur, dinumerabitur.

Quare ibimus, et ad viam quae spectant apparabimus

Ut oras summo mane, quod dii vortant bene, feliciter

Proficiscamini. PHILO. fiet pater.

Heus quanta haec est lenitas,

Disrumpor miser, tanto me inexpectato gaudio

Implerunt. Quare immortales, quas possunt tibi gratias

Summe Deus ago, hanc quod mentem patribus nostris infuderis

Tu igitur caelitus tua nosmet perfunde gratia.

Et largire, studia ut succedant quam felicissime

## 6. ACTUS I. SCENA IIII.

EUBULUS, Senarii.

Proh Dii vostram fidem, quanta est iniquitas

Hominum imperitorum, qui ex ipsa infantia

Statim gnatos suos volunt fieri senes,

Nec cum sodalibus sinunt colludere.

Ac si potare, aut interdum ad meretriculas

Accedere, sit scelus ut ignosci non queat.

Siquidem nos dum tulit aetas eadem fecimus.

Nam scio quanto labore vix persuaserim

Vicinum nostrum, quem vocant Philargyrum,

Ut gnatum ad literarum studia mitteret.

Sed is dum male saluti gnati prospicit,

Timet frustra (quod aiunt) ne caelum ruat.

Ne amet, ne potet, id est, ne frontem exporrigat.

Quoniam ipse istuc aetatis haec non fecerit.

Sed cum nunc sint ad studia ingenuarum artium

Profecti, faxit Deus ut succedat bene.

**CHORUS PRIMUS.**

Stulte quid immensum moriturus congeris aurum?

Quid tibi conducent totius orbis opes?

Quam brevis ignoras, sit vita humana, putasque

Cum te Tithonum, mox periturus eris.

Obruet incautum nam te mors terminus aevi,

Et tua sanguinea stamina falce metet.

Laetior exspectat nigri te portitor Orci,

Divite ab hoc, dicens, praemia magna feram.

## 8. ACTUS II. SCENA I.

ACOLASTUS, ACRATES, PHILOMATHES, DANISTA. Octonarii quadrati.

Ex tam longo itinere defessis nobis utinam contingeret

Idoneum hospitium, ubi cibis, epulis et rebus ceteris

Possemus languentes recreare vires animi et corporis.

In hac habitare platea aiunt bonum quendam et hilarem hospitem,

Apud hunc divertemus, corpusque fatigatum recreabimus,

Pulsabo igitur fores. Heus actutum aperite aliquis ostium.

DAN. Vos advenisse incolumes gaudeo laetorque maxume

Sed quid sit, ad me cur venistis, perquam scire gestio.

Quapropter adventus vestri caussam brevibus exponite

ACOL. Nos huc ad literarum studia consilio missi patrum,

Quoniam celebritas universitatis longe increbruit.

Petimus, ut nos hospitio excipere velis, et quam lautissime

Instructis epulis recreare, ut decet. DAN. nihil opus est pluribus

Verbis, fiet, parata quin iam sunt omnia, ne sit mora

Ite intro ut capiatis cibum. ACO. I prae nos sequemur te hospitem.

## 9. ACTUS II. SCENA II.

MUSOPOLUS, COLAX. Trochaici, Tetrametri, Catalectici.

AGe age, si vacat, Colax, paululum deambulabimus.

Quis etenim domi solus nunc posset delitescere?

Tam sereno caelo, tamque amoeno nempe tempore,

Quo tellus fecunda producit fructus uberrimos

COL. Recte dicis ego eo una, paucis confabulabimur

De quibusdam rebus, non enim decet ut inanibus

Nugis transmittamus tempus. MUSO. Consilium mihi perplacet.

COL. Conferemus igitur inter nos de concentu orbium

Aethereorum, ac primum tu tuam mihi dic sententiam

MU. Rem profecto difficilem proponis, eloquar tamen

Aetheream regionem octo distinxerunt caelestibus

Spheris videlicet, septem planetarum quas nuncupant

Errones, et his accedit sphaera octava et maximae

Firmamentum, quod caelum quoque nunc plerique appellitant.

Hae quia circulariter moventur, quaedam tardius

Et quaedam velocius, distinctos efficiunt sonos.

Nec fieri potest, ut esset tacitus motus orbium,

Quandoquidem sonum reddit percussus aer vimine

Hunc contentum propter suavitatem Musas nuncupant.

Lunarem globum Clio, mercurium Euterpen nominant

Et Venus Thalia, Melpomeneque solis orbita,

Mars Terpsichore, Iuppiter Erato, sed sidus Saturnium

Dicitur Polyhymnia, at caelum vocant Uraniam

Sicut nomen indicat, quae sic concordantes sonum

Efficiunt postremum, qui de suavitate dicitur

Calliope, et ob id Ascraeo poetae est praestantissima

Quae fit ex concordante harmonia caelestium orbium,

Sicut octo pueris cantillantibus unus fit sonus,

Ex puerilium vocum qui constat concordantia.

CO. Mira refers, humanae mentis miror perspicaciam

Sed qui fit, quod tam suavis sonus non possit percipi?

MU. Cum respectu caeli terra non sit magnitudine

Exigua notabilis. Tanta amplitudo in circulis

Est caelestibus, quare reddunt sonum quoque maximum

Quem non capere possunt aurium nostrarum angustiae

Sumus enim caeli respectu Atomi velut Democriti

Sicut populi qui accolunt Catadupa Nili divitis

Ingentis fragoris amplitudinem non audiunt.

COL. Suaviter mihi philosopharis, perge si est tibi otium.

MUS. Haec quia demulcent aures, ideo apparent verissima.

Sed ego convincam no esse concentum caelestium

Sphaerarum, argumentis firmis, et tu mox assenties.

Non enim pulsantur, nec si pulsarentur ederent

Vel minimum sonum, nam caeli corpora sunt crassissima

Praeterea, absurdum soni declarat definitio.

Nam sonus ex collisione collisorum corporum

Nascitur, in qua aer percussus ad aures nostras pervenit.

Hic tria sunt, percutiens, aer, et collisa corpora

Verum illic non est qui percutiat, nec sese mutuo

Contingunt, igitur nec possunt se simul collidere.

Atqui, demus ut se collidant: sonus sine aere

Neutiquam fiet, qui percussus valide facit sonum

Supra Lunae autem globum lucentem, non esse aerem

Unusquisque sanae mentis compos facile colliget:

Cum nihil supra Lunam mutationi obnoxium

Et multo minus corruptioni ostendi posset.

Aerem porro mutationi non obnoxium

Esse, si quis diceret, nulla ratione praeditus

Iudicaretur, totique naturae contrarius.

Quare destructis principiis atque caussis omnibus

Efficitur, propter circumgyrationem exsistere

Non posse sonum, quapropter numquam mihi persuadebitur.

Sed satis confabulatum est, alio nunc me conferam.

CO. Hercle divina est mentis tuae in reb. sagacitas.

Verum quandoquidem nunc alio te rapiunt negotia

Iam diutius non detinebo, et magnas gratias

Non solum ago, sed etiam habeo, ego hac ibo, tu interim vale.

## 10. ACTUS II. SCENA III.

PHILOMATHES, ACOLASTUS, ACRATES, COLAX. Scazontes.

Enim vero cutem curavimus laute,

Et corporis perbelle reduximus vires,

Nunc igitur restat, ut do etissimo nosmet

Praeceptori, qui nos ad culmen excelsum

Doctrinae ducat, submittamus, ut laetis

Studia procedant auspiciis. ACOL. Mones recte

Eamus igitur ut docto, pio et cuius

Fides perspecta est omnibus (oppido nam sunt

Hae virtutes rarae) credamus ut ductu

Huius non solum discamus bonas artes,

Sed moribus etiam, qui nos decent, castis

Mentem informemus. ACRA. Adolescentulum comptum

Viden\’? certe habitus studiosum indicat, quare

Ex hoc quaeremus quis sit antesignanus

In hac tam clara et celebri Academia, ne nos

Indocto credamus, ne et (quod solet dici)

Caecus caecum ducat, tu exquire rem ex ipso

Philomathes. PHI. Salue adolescens plurimum COL. Ingentes

Ago vobis gratias, paucissimis quid sit

Quod vultis expedite, nam mihi iam non

Licet vobiscum multum fabulari, Sed

Negotia me alio vocant, age uno dic

Verbo. PHIL. Fiet. Petimus nos certiores ut

Reddas, quis antecellat ceteris, et quis

In hac Academia quam plurimos semper

Erudiat studiosos, nam nos quoque huc missi,

Ut animum adiungeremus ad bonas artes.

COL. Non infimo vos iudico loco natos

Id quod mores, vultus verecundus, et deinde

Vestitus, incessus, subindicant clare.

Quare quod petiistis faciam lubens, et vos

Ducam ad Paedeuten, qui nunc ceteris praestat

Longissime, studio, pietate, doctrina,

Fide, quae nunc res inter mortua est pene.

Huius igitur fidei volueritis si vos

Committere, sequimini, nam vos ad huc ducam.

## 11. ACTUS II. SCENA IIII.

COLAX, PHILOMATHES, ACRATES, ACOLASTUS, PAEDEUTES praeceptor,
Phrontistes famulus. Senarii.

HEus heus nemon\’ prodit? PHRON. quis est, qui calcibus

Insultat ianuae, quid vis, vel quid cupis?

COL. est praeceptor domi? PHR. est, sed mihi ne quempiam

Ad se intromitterem mandavit serio.

Verum exspectato, mox revortar huc foras.

Colax adest ducens tres adolescentulos,

Vult intromittier tecumque colloqui,

Me primum iussit introire ut quaererem

An sibi pateret aditus ad te paululum.

PAED. Age accedat.

COL. Quid nunc? licet? PHRON. Introite iam.

COL. Salue praeceptor. PAED. Habeo gratias. Sed quid cupis

Hoc comitatu? COL. Ut eos ad te huc introducerem

Petierunt, verum quid cupiant mox audies.

PAED. Adventus vester est mihi optatissimus.

Sed quare huc advenistis, scire pervelim.

PHI. Nos claritate nominis tui, et scholae

Exciti consilio patrum huc devenimus,

Ut animum adiceremus ad ingenuarum artium

Studia, quibus imbuti non solum ecclesiae

Sed et possemus prodesse reipublicae.

Cum igitur tu ceteris praestes longissime

Docendi studio, et (quod nunc est rarissimum)

Fide, petimus nos in disciplinam ut velis

Recipere, pollicemur diligentiam

Iugem, et nos gratos erga te exhibebimus,

Non solum pretio, sed tui etiam memoria,

Quam non lethe poterit, dum vivam exstinguere.

PAE. Equidem talentum quod mihi est concreditum

Humi non mandabo, sed cuivis libera

Ad usuram dabitur utendi copia.

Nam semper impense omnibus studui bonis

Prodesse idcirco ne nunc etiam abscondere

Lumen videar, recipio vos quidem lubens.

Nam multum pollicetur mihi bona indoles,

Quae in vobis elucet fulgore maxumo

Quam etiam natura ostendit signis plurimis

Nam praeterquam quod frontis mihi mediocritas

Pilorumque color medius, nimium non niger

Nec albus nimium, et quoque capilli crispuli,

Ostentant ingenium bonamque memoriam:

Sed etiam lineamenta omnia corporis

Immensum quiddam et magnum promittunt mihi

Huius etenim scholae lex est: a)gew/mhtros

Ne quisquam introeat, quare diligentiam

Si adhibueritis, non dubito quin brevissimo

Tempore percipietis fructus uberrimos.

Sed cum non liceat ad musas lata via

Currere, verum angusta nimis atque sentibus

Multis obsita, ad excelsum montis verticem,

In quo Phoebus virginibus stipatus novem

Sedet tangens citharam canoram pollice:

Pellite desidiam, nam segnes ab hoc procul

Arcentur colle, quippe qui per maxumos

Sudores, ascenditur, et diligentiam

Vigilem, quare improbo labore hic est opus

Si quis scientiae vult fructus carpere.

Nam literarum radices Isocrates

Amaras dixit, sed fructus dulcissimos.

Hinc veteres pingebant. Mercurium et Herculem

Cupidini iunctum, quippe quod ingenium, amor

Et labor in eo requiratur, qui ascendere

Vult ad praeruptum et arduum scientiae

Collem. Labori vos fortiter opponite,

Sicut se palma contra onus in altum erigit.

Nam permagno labore dii vendunt bona

Omnia hominibus, sic tandem dabitur libere

Ad musas currere, quas me duce videbitis

Brevi, a quibus edocti rerum scientiam

Multarum, immortali fama clarebitis

Non etenim ad rem parandam faciunt literae

Solum, sed et favorem regumque et ducum

Conciliant, quamvis sit doctus inops, ditior

Multo quam indoctus omnium ditissimus.

Nam doctus non ignem, non fortunam timet,

Non exilium, sed cuncta bona secum gerit.

Quare labore et vigiliis contendite

Ad excelsum culmen doctrinae ascendere.

Ad cuius limen assident cura et labor

In me non deerit vobis studium, non fides.

PHI. Fiet praeceptor, omnibus insudabimus

Neruis, et literis semper inhaerebimus.

Nam scio quid possit ignavum et molle otium.

Non etenim solum ad vitia est fomes plurima,

Sed etiam ingenii vires reddit languidas

Et corrumpit, quas intendit vel maximus

Labor, ut est in ferro cernere durissimo,

Quod citius cum iacet scabra rubigine

Conteritur et consumitur quam maxumo

Usu, ergo totis incumbemus viribus.

Labores nullos impigre fugitabimus,

Ut possimus penetrare ad montis intimos

Secessus, tu vale igitur nunc carissime

Praeceptor. PAE. Et vos adolescentes optimi.

Deus fortunet vestros conatus pios.

## 12. ACTUS II. SCENA V.

MYSPOLUS, COLAX. Tetrametri, Iambici, Catalectici.

Heri perstrenue quidem usque ad primam noctis horam

Potavimus, omnesque Colax, adeo sumus inebriati

Ut vix possemus stare, quin ad terram laberemur

Proni, ut solent hi qui laborant morbo Comitiali.

Siquidem brevis Epilepsia est ebrietas, eruditi

Viri ut dicunt. Cum igitur nos satias cepisset bibendi

Prodimus in forum. Primum ingens nobis multitudo

Cerdonum venit obviam, qui in nos strictis ruentes

Gladiis, magna vi faciunt impetum, hos animo virili

Sic caedimus, ut victi tandem dare terga cogerentur.

Multosque vulneravimus, ut vix spes vitae sit ulla.

Mox orto clamore in nos insurgit vigilum caterua

Armis radians, pars gladios stringunt, pars magno tumultu

Torquent venabula, quos statim egimus in fugam ut columbas

Aquila solet, vel lupus agnas, ceruam ut leo fugare

Risu emoriebar, quod tam turpiter hi, quibus salutem

Urbis senatus commisit, fugerent.

COL. Agc quid deinceps?

Cives ne sunt commoti? nam prompti adversus studentes

Esse solent. MYS. Maxime, concurrunt mox clamore magno

Instructi armis. Sed nos ad nostrum confugimus asylum

Quis enim cum tanta stultus multitudine dimicaret?

COL. Laudo, nec possum quin suspiciam hoc tantum facinus audax.

Cur etenim a vobis vi vim illatam non depelleretis

Nam bruta, quamvis nostrae sint expertia rationis

Propulsant externam vim, quare non nobis liceret?

Verum isthaec missa faciemus, age ad proximam tabernam

Vinariam ibimus. Sed est ne ille Acrates et Acolastus

Qui nobis obviam procedunt? hercle sunt, quid hoc sit,

Demiror, quod tantopere festinent. MYS. Ad lectionem

Fortasse ituri sunt. CO. exspectabo atque interrogabo.

## 13. ACTUS II. SCENA VI.

MYSPOLUS, COLAX, ACRATES,

ACOLASTUS. Septenarii.

CO. Salvete plurimum sodales optimi, sed heus

Quo tenditis? quid festinatis? ACO. nihil, nisi cum diu

Hora sit audita, ad lectionem ut mox me conferam.

Si quidem neglecta lectio numquam revertitur,

Nec velut Euripus Euboicus rursus reciprocat,

COL. Hui tun ad lectionem?

ACR. Quorsum vos ergo ibitis?

COL. Nos symbolum contulimus apud Deleasthisae patrem,

Ibi aliquantum potabimus, nam genio addiximus

Totum hunc diem, multis quem transmittemus gaudiis.

Quare si vultis ire nobiscum acceptissimi

Eritis, sat scio, ubi sunt praeterea iuvenes plurimi

Spectatae fidei, castis exornati moribus,

In quibus est nihil simulatum, quin aperto pectore

Omnia agunt, cum quibus in tenebris mices tutissime.

Non est quod timeatis, ego pro vobis ponam lubens

ACR. Non possumus praesertim lectionis horula

Cum instet, quam non libenter negligimus, deinde pater

Potationes nobis inter dixit serio.

Mandans, dies et noctes ingenuis ut artibus

Incumberemus. MYS. Ego in his non morem gero patri,

Usque adeo dum hanc reget vitalis animam spiritus

Dum vernat aetas, dum vegetae sunt vires corporis

Vitam multis variisque illecebris laetus transigam.

Volubili nam gressu haec aetas cito praetervolat.

Quare morositati non erit apud me locus.

Scio etenim effeta quid secum senectus advehat,

Tristitiam, languorem, imbecillitatem corporis,

In quam tot morbi, totque infortunia magna incidunt,

Ut, deliria, mortis inopinus horis singulis

Adventus exspectandus, atque quae sunt cetera.

Ad eam stadio decurso postquam metam venero,

Tunc sapiam, tunc prudens ero, destitutus viribus

Cum fuero, sponte cessabo, atque cum illis saeculi

Huius mores despiciam, annihilabo, ut ne quid supra

Nam cum ipsis non licuerit rebus his operam dare

Vel per morosos praeceptores et rigidos patres,

Aut per egestatem, nobis eadem prohibent et vetant.

Felicitatem hanc nobis invidentes invidi.

Quare deliciis perfruar, quas adolescentia

Fert, et vos, si saperetis, mecum faceretis scio.

Rogo igitur si potest fieri, ut nobiscum illuc simul

Eatis, ego vicissim non mortis pericula

Adire formidabo, me dicetis alterum

Pyladen, qui se saepe Agamemnonium Oresten dixerat

Apud Thoantem regem Scythiae ut eum periculis

Eriperet mortis, vitam non dubitavit ponere

Praeterea tibi amicitia iunges iuvenes plurimos

Stemmate praeclaros, et genere ortos nobilissimo

ACO. Age, eamus una. Sed posthac ero diligentior.

Nam non possum semper chartis et studiis immori.

**CHORUS SECUNDUS.**

Quotquot Pierii numina verticis

Intonsumque colunt Pegasidum ducem,

Noctes atque dies pectore cogitent

Ut pravos fugiant et temerarios,

Sirenum veluti dulcia carmina.

Namque hi virgineos non maculant modo

Mores, quin etiam ad pessima sunt mala

Calcar pernicies foeda dolis scatens.

## 15. ACTUS III. SCENA I.

ACOLASTUS, Senarii. Iambici.

Deum immortalem quantus ignis aestuat

In me, qui quoniam per venas passim repit

Totum cor incendit flammis furentibus:

Ut videar mihi pro verbis flammam emittere,

Enceladus quamvis inflammat Trinacriam

Dum fumantes flammas iratus evomit:

Audacter affirmare ausim, maioribus

Me torqueri aestibus, quin verba flammea

Videntur, adeo me Deleasthisae coquit

Et formae decus, et morum castimonia.

Taceo cetera tam corporis quam animi bona.

Nam formae tantus est splendor, vix ut putem

Esse aliquam cum qua merito conferri queat,

Quin etiam Iove Saturnio dignissima,

Qui captus nunc Europae, nunc Calistonis,

Nunc Ius, nunc Semeles, formis pulcherrimis

Sed ex huius forma plus incalesceret,

Quam Cytheraeae praeferret Priameius Paris,

Quaeque aureum pomum ferret dignissima.

Quid referam nigricantes oculos? quid ebore

Candidius collum? quid caesariem ceu auream?

Denique color sanguineus mixtus lacteo

In facie, quid memorem turgentes mammulas?

In summa, tanta est corporis laudabilis

Habitudo, ut in hanc Deos Deasque omnes rear

Certatim contulisse munera splendida.

Ac singulari effictam diligentia.

Certe formam Venus dedit, animi bona

Minerua, dicendi leporem Atlantius

Iuvenis, nam quoties veniunt verba virginis

Mihi in mentem, quae inter nos facta sunt heri:

Ita exardesco, ut nisi amorem meum expleam

Actum sit de me, et vitae non spes amplius.

O utinam tantum me a te mare disiungeret

Quod Abydenum iuvenem et puellam Sestiam

Disiunxit, non timerem impetuosum mare,

Quin subito ad te tranarem, modo mihi copia

Tui fieret. Nam timidos et segnes amor

Odit, nec vereor quod sit submersus miser.

Non idem semper universos exitus

Manet. Tu igitur alma Venus aspira meis

Coeptis, et fac puella infelix ut fruar.

His etenim adesse soles, qui sub Cupidinis

Tui gnati signis merentur fortiter.

Fac igitur parili ut amore puella exaestuet.

Per te Atalantam pulcher cursu transgressus est

Hippomenes, poma postquam emisit aurea,

Quibus tollendis impedita vincitur.

Tuo beneficio rapuit Helenam Paris,

Propter quam tota Asia est eversa funditus.

Sed stultus in ventos quid amorem effutio?

Aggrediar rem, en iam commodum prodit foras.

Nunc dabitur colloquendi late copia.

Amorem detegam remotis arbitris.

Si nil preces valebunt, addam munera

Quae conciliant Deos, ne dum animum muliebrem.

## 16. ACTUS III. SCENA II.

DELEASTISA, ACOLASTUS. Trochaici, Tetrametri, Catalectici.

AEdepol nunc primum sentio, nunc misera intelligo

Quid possit amor, quem tam saepe exsecravi indignissime,

Omnesque puellas tamque non sanae mentis compotes

Quae capi se amore perpessae sint valde turpiter.

Nempe Medeam et Scyllam et Minois regis filiam,

Nunc Palinodiam cogor cantare, nam vis maior est

Aligeri Dei, quam ut imbelles possint mulierculae

Huic sese opponere, qui maximum Iovem coegerit

Ut tauri vel cygni formam indueret, stulta igitur fui

Quod sum saepe amorem verbis detestata pessimis

Namque amor, ut sequentes ducit, sic reluctantes trahit.

Id quod experior nunc misera, quae modis exerceor

Miris. Acolasti etenim forma excellens me coquit

Qui forte heri apud nos una aderat hesterno in convivio.

Hunc postquam conspexi, flammas concepi imo pectore.

Ut nisi optato ipsius perfruar amore, funditus

Perierim, quare deos immortales supplex precor

Ut nos optatis Hymenaeis iungant Iunone auspice

Quod si non fiet, laqueo vel ferro vitam finiam,

Et parcis invitis truncabo fatalia stamina.

ACOL.

Arrige nunc aures Acolaste, tua agitur iam res et salus.

Age ne te maceres, tui te faciam voti compotem.

Non possum me continere quin salutem et colloquar

Salue mea Venus, salue et Charis tu mellitissima.

DELE. Euge Acolaste, salue ab imo calce ad summum verticem.

Cur tristis? cur pallidus? quare ducis suspiria?

Num mali tibi quicquam contigit? nam sunt haec saecula

Insidiis hominum plenissima, dum melius sibi cupit

Quisque quam alteri, enarra quid afflictet te, corculum

ACO. Hei mihi. DEL. Per Deos omnes te mi animule oro et obsecro,

Ut mihi detegas audacter quid miserum te mordeat

Omnib, neruis operam dabo ut tibi bene consulam.

ACO. Omnino nihil, non caelum sudum est omni tempore.

DE: Facies? indicat tua pertristis dolorem maximum,

Quem nisi notum feceris mihi, peribo funditus.

Dic age, num quisquam tuis doloribus mederier

Possit. ACO. Hercle nemo nisi tu sola potes, quare adiuva.

DEL. In me non erit mora, tu saltem mihi mentem aperi tuam.

ACO. Age vero, dum adeo isthaec, delicium meum scire expetis.

Da fidem te nulli credituram, et nusquam gentium

Divulgaturam.

DEL. En dextram meam, quae fidei symbolum est.

Angeronam me dices, Aegyptium atque Harpocratem.

ACO. Cum mihi nuper assideres prae lauto in convivio,

Coepi Deleastisa contueri tam laudabilem

Formam, qua praestas, quaque antecellis vel longissime

Omnibus puellis. Hesperus ut quam fulgidissimas

Stellas vincit, et Lunam Sol ut fulgore maximo

Superat, sic tibi laude formae nulla virgo aequabitur.

Sed velut praesente Sole pereunt omnia sidera,

Sic tecum collata forma cunctarum obtenebrabitur.

Singulae nam partes corporis sunt dignae amplissima

Laude, queis narrandis, ne dum exornandis, vix Gallicum

Herculem satis facturum existimem, vel Nestorem

Gemina quis digne laudet rutilantia fronte lumina?

Ex quibus vel mille gratiae catervatim emicant.

Quis roseum os? aut quis genas rubicundulas? Quis palpebras

Nigras laudet? quis capitis pilos celebret vel aureos?

Quis mammillas eminentes summo laudet pectore?

Denique cuncta respondent sibi, quae sunt toto in corpore.

Nil nimis magnum, nihil paruum nimis, symmetria

Iusta conformata sunt, satis mirari ut non queam

Quae, dum caute circumspecto Deleastisa singula.

Coepi perdite te amare, nam per oculos influit

Saevus amor cordis penetralia intima, ceu per cannulas,

Qui me flammiferis sagittis transfixit crudeliter,

Adeo ut nec die quies mihi sit, nec nocte carpere

Somnum possim, sed semper tua forma obversatur mihi,

Ut meum nisi amorem explevero, perierim funditus

Ipso in flore aetatis, ceu rosa quae calore maxumo

Solis cum fuerit correpta, marcescit mox decidens.

In tua cum sint igitur manu tam mors quam vita, te

Supplex obsecro ut vitam mihi dones, neve me sinas

Morte perire, meae et voluntati acquiescas, mel meum.

Posce quid vis volueris, vel pretiosissima munera,

Nam tibi nil denegare possem, quin mox largiar.

DEL. O indignum facinus, Proh Deus audacem impudentiam.

Vah qua fronte sollicitare me audes de stupro, scelus?

An me venalem, aut in propatulo me habere existimas

Intactam pudicitiam? an cum scorto te nunc publico

Verba facere? nec mei rationem habes, canis impudens.

Ni fidem tibi dedissem, proh quantas turbas darem.

Nobis non eadem ratio est, quae vobis adolescentib.

Virgines enim omnes conferrem cum veste serica

Adolescentes porro reserunt aurum quam purissimum:

Nam velut illa cum semel maculas turpes assumpserit:

Aut in caenum si demersa fuerit inpurissimum,

Elui potest nec arte, nec labore maxumo.

Aurum vero quamvis commaculatum, extergi sic potest

Etiam plus ut niteat, quam ante, si purum putum foret.

Sic adolescentes flocci faciunt, quia illis non obest,

Sed nos si semel conspersae fuerimus tenui nota,

Numquam detergemus acceptam a nobis infamiam.

Quare oportet, ne pudicitiam perdamus turpiter

Invigilare caute, quae nobis dos est amplissima,

Quam semel laesam numquam redimes vel aere maxumo.

ACOL. O crudelitatem immensam, et o saevitiam Tigridis.

An non te miseret mei? quem cernis contabescere

Nimio amore, non secus ut quondam Clytiae miserrima

Cum iam sim repulsam passus, multorum exemplum sequar,

Et vel ferro vel laqueo salutem quaeram, tu lues

Poenam, quae mortis ferae mihi caussa es crudelissima.

Deleasthisa, do fidem, et iuro per conscia sidera

Me te ducturum uxorem domum, ex me si conceperis.

DE. Dii te perduint cum isthac procacitate, pessime.

ACOL. Quo fugis? audi verbum unum. DEL. Non audio petulantissime.

AC. Non possum non admirari cunctarum versutiam.

Adeo ut omnes in eodem ludo edoctas esse arbitrer,

Quod tam pulchre dissimulare didicerint et calleant

Id quod nunc in Deleasthisa cognovi certissime.

Quae cum amore tanto exaestuet dissimulat optime,

Sic est ingenium muliebre his institutum moribus,

Ut quanto plus exoptent, tanto opponant se fortius.

Quo magis expetant, eo reluctentur plus et negent.

Nam cogi volunt volentes, et reluctantes petunt.

Sed ad eam me conferam, intus ut reconciliem mihi,

Et petam ut convivium apparet nobis lautissimum

Nam Colacem cum Myspolo, et Philostasium ipsumque Acratem

Invitavi ad cenam, cum quibus cras frontem exporrigam

Quando quidem pater cum matre ad amicos iam profectus est.

## 17. ACTUS III. SCENA III.

ACOLASTUS, DELEASTISA, COLAX MYSPOLUS, PHILOSTASIUS ACRATES, CERDONES.
Senarii, Septenarii et Octonarii mixti.

Puer heus, insterne mensam, post ocissime

Ad Colacem et ceteros te confer, ut sine

Mora veniant iube, cuncta esse dicito

Parata, mox voca aliquem qui cenantibus

Nobis ludat fidibus, ne quid desit vide,

Tu Deleastisa compara coronulas

Aliquot, convivis quas des advenientibus,

Postquam verbis blandoque amplexu exceperis,

Ut sint omnia superflua, ne desit vide.

Abunde cras soluam, tene tu memoria

Si plus exposueris.

DEL. Curabitur bene.

Tu saltem, convivas ut exhilares, vide,

Vel poculis, vel per salsis facetiis,

ACO. Intendam vires omnes, ut me strenuum

Geram potando, ne discedant sobrii.

Siquidem meretur laudem nunc amplissimam.

CO. Saluete plurimum. ACO. Ingentes vobis ago

Quod advenistis, gratias, suavissimi

Congerrones.

MY. Sed non ages posthac, scio.

Edaces et bibaces convivas habes.

DE. Adventus vester est mihi acceptissimus.

CO. Hoc amplexu prae gaudio cor exsilit.

DE. Corollas has, horti nostri donaria,

Accipite aequo animo, exigua nec munuscula

Spernite. PHI. Quam suave spirant hae coronulae.

ACO. Puer, recentem aquam fer, ut lavent manus.

ACR. Ad sacrificium nos ituros autumas?

Quae manibus illotis tractare erat nefas.

ACO. Accumbite. Iam lubet animo meo obsequi.

Indulgens genio vivam, dum vivam, bene.

In Alexandrinis deliciis vitam exigam,

Dum fert aetas, dumque valent vires corporis.

Aut bibat aut abeat: Graecorum in conviviis

Erat lex celeberrima, quam nos hic gnaviter

Servabimus, quare Colax hoc praebibo

Tibi, quod faustum sit felixque, poculum.

COL. Lubens excipio, et summas habeo gratias.

AC. Tibi vero hunc uno Myspole haustu cantharum

Do, sed tu Deleasthisa, mel meum, prius bibes.

MY. Excipio, sit salus. CO. Heus Acrates, hoc tibi

Quod cernis praebibo poculum. AC. Habeo lubens.

MY. Philostasi, hoc saluto te benigne cantharo.

PHI. Respondebo, sed mensae exhaustum imponito.

MY. Videbis, candide bibam, non de me aliter expertus es.

ACO. Heus puer, accerse, ut iussi qui fidibus canat.

Ni recte efficies vapulabis postea.

Deinde huc ad mensam concede, et cantilenam concine.

PU. Adest. AC. Intende neruos, bone vir, et nos excita

Faceta cantiuncula, si quid potes.

ODE DE ADULTERIO Veneris et Martis, ex Homero Odyss.

Viderat Martem Venerem foventem,

Atque inexstructo thalamo cubantem,

Qui regit solis volucres quadrigas

Comptus Apollo.

Nuntiat fabro cito claudicanti,

Qui graves technas animo doloso

Invenit, paruas fabricans catenas

Retia Ponit.

Est et in Lemnum peregre profectus,

Id quod observans rigidus gradivus

Mox ad asuetum thalamum cucurrit,

Gaudia quaerens.

Cumque conscendunt, cupidos amantes

Fraudis ignaros capiunt catenae,

Ex quibus captis datur exeundi

Nulla potestas.

Mulciber postquam videt esse captos.

Convocat cunctos superos deasque,

Ut scelus Martis rigidi viderent

Cum Cytherea.

Martis amplexu Venus obvoluta

Praebuit risum superis solutum,

Membra quod nulla potuit pudenda

Veste fovere.

Non erat quisquam ratione tali

Qui pati amplexus cuperet Diones,

Praeter Atlantis nitidum nepotem

Pleionesque

ACOL. Equidem et ego me cum Venere vinciri permitterem.

ACR. Satis commissatum est, famemque explevimus.

Iube fasciculos aliquot chartarum huc adferrier.

Cibus tollatur, ludemus parumper, nam quid alea

Possit, lubet experiri. ACO. Puer heus, profer fasciculos duos.

Mappam mensalem tolle cum cibo, et statim

Aquam puram, ut lavent manus, adfer, ne sit mora.

MY. Acrates, tu distribue folia, verum fraus absit et dolus.

Pecuniam coniciemus in hunc circulum,

Ut qui futurus sit victor mox auferat,

Nunc volue fortuna rotam, nunc mea suspice

Vultu benigno vota, victor tibi bidentes offeram.

ACR. Periclitemur quid vehat fortuna, tu Colax

Es primus. ACOL. Accede Deleasthisa huc, ludemus paululum.

Sudarium auro pertextum depones, ego duas

Ulnas deponam serici villosi, age asside.

D. Utut placet, impartire folia, vincam te certissime.

ACRA. Mea est pecunia haec, vici ludum. PHI. non largior.

ACRA. Cur non? PHI. Pecuniam, inquam, redde furcifer.

ACRA. Non reddam. PHI. At ego, scelus, vicisse te nego.

ACRA. Quid caussae? PHIL. Non aperte lusisti, sed subdole

Composuisti chartam, et folium e medio subtraxisti.

Dein

Clam quod non placuit sub mensam demisisti impudens.

Atque en iacet ad huc sub pedibus tuis, quare pecuniam

Redde. ACRA. At non reddam, medium te licet discerpseris.

PH. Hoc pugione te pungam nisi reddas pecuniam.

A. Ut lubet, ego itidem faciam, robur experiar tuum.

Proh facinus indignum trucidor heu miser.

Acolaste subveni, quid cessas? AC. Proh, tantum scelus

In alienis aedibus admittere, non pudet

Tantas turbas sub noctem dare? ACR. quid cessas? vindica,

Trucida. Ac. Sublimem rapiant omnes te daemones.

An leve crimen putas tantam vim facere in aliena domo?

Mox amove te hinc, aut fustibus eiciam te foras.

Hanc pro meis meritis nunc gratiam rependitis?

PH. Quid tibi vis? non me terrebis saevis dictis tuis.

Iam pugnus haerebit tibi in mala, nisi os compresseris.

MYS. Quid agis Philosthasi? non decet tumultuari in aedibus

Alienis, nam capitale est facinus, age domum ibimus.

Deducam te usque ad contubernium tuum

Per hanc plateam, est enim quam ceterae multo tranquillior,

Sed ecce ingens cerdonum multitudo nobis obviam

Venit vociferando. CER. Ba ba bu.

PHIL. Vix duo sunt, tace.

Mirum spectaculum videbis, hoc agemus in fugam.

Canes enim vehementer latrant, mordent minus.

Colax ad dexteram concedito, tu isthinc Myspole

Aditum interclude, ne qua pateat his fuga.

Horrendum clamitans, ego stricto hos ense persequar,

Tamquam praedam in casses agam, vos sternite

Eos ad terram, intellexistis me? COL. Bene.

CER. Ba ba bu. PHIL. Ho ho ho.

CER. Heu heu inermes caedimur.

COL. Satis dederunt poenarum, coniciamus nos in pedes.

## 18. ACTUS III. SCENA IIII.

PHILOMATHES. Trimetri.

Usu tandem quottidiano iam comperi,

Vere dixisse Homerum, qui quam plurimos

Dissimiles patrum dixit esse filios.

Plures peiores, meliores paucissimos.

Cuius rei clarissimum exemplum Acrates

Et Acolastus praebent, qui cuncta dissipant,

Quae patres vix summo labore et maximis

Sudoribus congesserunt. Sed incidit

Vetus sermone vulgatum proverbium:

Tenax requirit prodigum, et dum attentius

Omnia perquiro, video: quando altissimus

Sit Parnasus, et ad huc angusta semita

Sentibus innumeris et spinetis obsita,

Saxosa, et non nisi per sudorem pervia,

Ad quam monstra advigilant aspectu pessimo,

Quae ascendentes non admittunt, sed avocant:

Voluptas, paupertas, pravum consortium.

Quamvis sublata voce Pierides vocent,

Et monstrent laureos licet ramusculos.

Circumvenire multos his monstris, quibus

Dum dant operam, a studiis se totos segregant.

Quod contingit meis quoque conterraneis,

Qui dum nimis libidinibus obtemperant,

Remiserunt Musis et Phoebo nuntium.

Ad hos igitur, si sint domi, me conferam,

Ut in viam reducam, et redeant ad frugem.

Sed eccum Acolastum video.

## 19. ACTUS III. SCENA V.

ACOLASTUS, PHILOMATHES. Trimetri.

SAlve plurimum.

Opportune quidem venis mihi obviam.

Sed ubi est Acrates? ACOL. Domi est, aegrotat paululum.

PHI. Aegrotat? quo morbo? letali forsitan.

AC. Non arbitror. PHI. Verum unde exortus tam cito

Invaluit morbus? fortasse aliquanto bibit

Largius. AC. Ego hercle ignoro. PHI. Non est quod tegas,

Rem novi a principio. Sed mirari satis

Non possim, cur istos sectere gurgites.

Cur istis te adiungas, quare commercium

Habeas cum perditissimis nebulonibus,

Qui non honestatem, non pietatem colunt.

AC. Heri ad me veniebant, quare ego pro viribus

Satis prolixe tractabam. PHI. Miserrimum,

Eo nunc rem redisse, ut si cui bene ut elis,

Hunc multis nisi mox poculis inebries

Amicitiae disrupta dicant foedera.

An patris verba tibi exciderunt tam cito?

Quibus monebat nos, ut scis, ne talibus

Adhaereremus, qui bonarum ab artium

Studiis nos abstraherent, et pravis moribus

Vitam nostram inficerent, morati pessime.

Videbis in quae te incautum trudent mala,

Postquam satis blandis verbis te illexerint.

AC. Quod si non fecero, Timonem me appellitant,

Aut philosophum. PHI. Dicant, permitte, quod velint.

Nam nulla fides est, nec iusti observantia.

Quos coram cernis et putas esse optimos,

His minime fide, nam sunt perversissimi,

Qui te apud alios illudent, quamvis plurima

Coram, et vitam promittant pro te fundere.

Nam tales praediti sunt lingua duplici.

Mel et virus spirant uno ore et halitu.

AC. Non arbitror, namque horum perspexi fidem.

PHI. Fidem? qua in re. quod est letali vulnere

Ab his Acrates confossus? egregiam fidem.

Quod temet ipsum ferme eiecissent domo.

ACO. Non est letale, vix mucrone paululum

Perstrinxit, postquam multo esset vino obrutus.

PHI. Vide quid agas, non homines huius temporis

Tam cito cognosces, quin etiam centum salis

Si modios cum nonnullis hic consumpseris,

Vix ingenium cuiuslibet perspexeris.

Crudeles saepe serpentes sub floribus

Latent, et spinas saepe quoque rosae occulunt.

AC. Non possum me plane ab hominib. seiungere.

Nec pater unquam interdixit, ne bonos mihi

Amicitia adolescentes adiungerem,

Et omni demererer benevolentia.

PHI. Amicitia inter latrones? ACO. Proh Iuppiter

Tua quid interest? Si quid consumpsero

Id fiet de meo. PHI. Consume non moror.

Sic sunt nunc homines, qui cum sibi non consulant

Alios bene monentes tamen non audiunt.

**CHORUS TERTIUS.**

Qui vis ingenuis labore magno

Eniti studiis, ad astra clarum

Nomen tollere, feminas venustas

Et ludos, epulasque sperne lautas.

Incautos iuvenes tria haec inescant,

Atque ad plurima probra dant fenestram.

Et gignunt odium novem sororum.

Obnixe studiis adhaere honestis.

## 21. ACTUS IIII. SCENA I.

EUPROSITUS ELEUTHERIA Senarii.

AIn verum esse, quod nobis absentibus

Vitium sit oblatum (me miserum) filiae,

ELEU. Sic est, EUP. Quis fecit? ELEU.

Acolastus. EUP. Nullam fidem

Esse in mundo, proh Iuppiter, heu iniuriam.

Vix sum compos mentis, sic ebullit cruor

Circa cor, atque ad iram mentem concitat.

Si mihi scelestus nunc daretur obviam,

Hunc ensem in costas adigerem vi maxima,

Et hanc viam cerebro miseri conspergerem.

Vir es Acolaste, gessisti te fortiter,

Imbellem debellasti vir puellulam:

Pudicitiam eripuisti, age, te mihi obviam

Offer conceptam merito hanc in te iram evomam.

EL. Dedit iusiurandum se ducturum domum,

Quare effervescentem iram, mi vir, comprime.

Placuit puellae species adolescentulo,

(Pudicitia cum forma agit nam litem maximam)

Calcaria addidit amor, locus et occasio.

Amice agendum est cum adolescente et leniter.

Voluntas virginis adfuit, et humaniter

Fecit, persuadebo hominem, et accedet mihi

Ut ducat uxorem, novi tractabile

Hominis ingenium, per servom accersi iube.

EUP. Dromo, accerse Acolastum, ut mox veniat huc rogo.

## 22. ACTUS IIII. SCENA II.

ACOLASTUS, Scazontes.

Quam numquam, Dii immortales, secundae res

In amore perveniunt ad exitum laetum.

Gravis quin luctus hunc sequatur a tergo.

Meo malo nunc etiam intelligo, demens

Amor cur captus lumine, et puer cur sit.

Nam saepe prudentissimos facit caecos

Et tamquam pueros nil sapere, quod expertus

Meo malo iam sum, periculis qui me

Tot obieci, caecus et infans, nihil cernens

Futurum, et qui finis amorem hunc sequi posset.

Atque adeo, tot lubens angustiis memet

Involui, ut inde me expedire non possim.

Compressi virginem, quae nunc gerit fetum:

Fidem dedi, me ducturum domum dixi.

Quae res me sic excruciat, ut nihil supra.

Huc illuc impellor, tamquam in mari navis,

Procellosi quando ineunt proelium venti.

Ut nesciam miser, quid me futurum sit,

Ducam vero? pater obstat, qui modis miris

Me tractabit. quid dicet? num puellas ut

Vitiares huc te misi? an ut bonas artes

Perdisceres, probatis moribus vitam

Informares? an non haec antea praedixi?

Quando vides Philomathen sic inhaerere

Amori? qui quoque monere debebat

Ut non tam turpiter substantiam nostram

Sine tuorum studiorum perderes fructu.

Penitus ignoro quid respondeam patri.

Non dicam? pietas, aequitas, amor, leges,

Fides, religio, Deleasthisae agunt causam,

Atque adeo invitum me impellunt, trahunt, cogunt,

Minantes poenam si non duxero, ut fas est.

Quibus si advorsarer, vel si reluctarer,

Essem dignus cui tellus hisceret vivo,

Et velut Amphiaraum absorberet Argivum.

Quid nunc restat? nisi ut de monte praecelso

Me praecipitem, aut latebras animae ense perquiram.

Tam me circumvallant angustiae multae,

Mori ut malim potius, quam sic frui vita.

Sed hanc dum in vivis fuero a me abstrahet nullus,

Quae mihi suum misera concredidit corpus.

Nun deseram, decrevi, sed domum ducam.

Quare ad patrem me conferam puellae, quae

Veretur ut sim ducturus, et ut expurgem

Me, ipsaque flens iam dudum meam fidem implorat.

## 23. ACTUS IIII. SCENA III.

EUPROSITUS, ELEUTHERIA, ACOLASTUS. Octonarii.

Qua fronte, quo ore absentibus nobis es ausus, carnufex

Domum nostram contemerare, et notam famosam inurere?

Vix me contineo, quin tibi mox manibus in crines involem,

Et discerpam Threiciae mulieres ut vatem Oeagrium,

Qui nunc familiam nostram asperseris tam turpi infamia.

Ut stas? ubi pudor? ubi verecundia? quid ais heus tu furcifer?

ACOL. Audi verbum unum, peccavi, fateor, veniam supplex peto.

EUP. Veniam? qui facinus Phalaridis tauro dignum commiseris.

Num me ludibrio habes? ACOL. Non veniam cupio ut vellem avertere

A me culpam, sed ut furibundam isthanc iram compesceres.

Factum quod est, infectum reddi non potest, ad optimam

Quin potius partem confer, forma, aetas, amor, ad id me impulit.

Amor quid possit nosti, cuius non supremus Iuppiter

Potuit vel tela vel faces a se ardentes avertere.

Age dehonestavi puellam, maximis honoribus

Eandem afficiam, in uxorem ducam, quod fiat auspice

Deo precor, ab hac, dum vivam, me nemo nisi mors abstrahet.

Hanc mihi selegi praeter ceteras, cum qua aetatem exigam.

Quapropter desine succensere, amorem et aetatem vides

Amborum. EUP. Si non feceris, cogam te iure et legibus.

EL. Hanc, mi fili, ut scis, unicam tantummodo habemus filiam,

Solacium senectutis nostrae, cuias tu flosculum

Decerpsisti, quam si non duxeris, mox vitae terminum

Pones, quare per hoc caput te obtestor, ne nos de seras.

Habebis dotem amplissimam, et dum vivam, omnia plena manu

Ad vitam suggeram, misereat te senectutis meae.

ACO. Ne lacrima, dum spiritus alit hanc animam numquam vos deseram.

Et citius caelum flores, aut tellus producet sidera,

Quam vel casus acerbus, vel grave aliquod infortunium

Deleasthisam eripiat mihi, et ab ea me vivum segreget.

Sed conferam me nunc domum, idoneum sum nactus nuntium,

Per literas hac de re certiorem facturus patrem.

## 24. ACTUS IIII. SCENA IIII.

DANISTA, ACRATES.

Trochaici, Tetrametri, Catalectici.

Acrati demens nuper credidi vicenos aureos,

Et iam constitutus effluxit soluendi terminus.

Quapropter fugitat meum conspectum, nec mihi obviam,

Quod sensi, venit, Sed mox me viso in aliam conicit

Sese plateam, quare si mihi nunc daretur obviam

Compellarem. Nam mala nomina saepe compellanda sunt.

Hisce sunt homines nostra aetate exornati morib.

Ut, nisi quod tuum est repetas, non sponte sua tibi redderent.

Vel si quis quid reddit, magna est huic agenda gratia.

Adeo ut ipsa fides irata hinc ad Deos secesserit.

Et perfidia emissa, ex inferno cunctos invaserit.

Eccum quem quaero, sequar mox a tergo, ne se occulat

Aliorsum me viso, heus bone vir, quando reddes debitum?

AC. Debitum? quid? DA. Debitum. AC. quantum? DA. Vicenos aureos,

AC. Quando mutuo dedisti? DA. Nescis? ah homo impudens.

Denos tibi dedi, quos perdidisti nuper alea.

Octiduo post iterum denos, quos dederas meretriculae,

Et chirurgo, quod cur asset vulnus in convivio

Acceptum, ficumque quo te tunc meretrix donaverat

Cum tecum cubaret, ad minimum integros menses duos.

Quare redde quod debes, aut rem ad Rectorem deferam.

ACR. Non abest multum, quin hoc in luto te provoluerem

Quod me compellare audes effrons in publica viae.

Nonne dixi tibi, me nuntium misisse in patriam?

Qui quam primum venerit, aes alienum persolvam tibi.

DAN, Quo te proripis? o effrenatam hominis impudentiam.

Tu facies ut nulli crediturus sim pecuniam.

ACRA. Quid nunc comminiscar? aut quam nunc intendam fabricam?

Ut patrem argento emungam, atque huic ut persoluam debitum.

Dicam me dimidium pene annum correptum luridae

Febre laborasse, et ita tantam consumpsisse pecuniam.

Si pater rem cum scortis habere me rescisceret,

Ludere, potare dies et noctes, ferret gravissime.

## 25. ACTUS IIII. SCENA V.

EUBULUS, PHILOSTORGUS. Septenarii.

Philostorgum exoptarem nunc mihi dari obviam.

Sed ipse exit foras, conveniam et quaeram quo velit.

PHI. Te quaerebam salue. EUB. Et ego te. PHI. Cur frontem contrahis?

EUB. A filio allatae mihi sunt literae, in quibus

Scribit se Euprositi cuiusdam vitiasse filiam,

Atque ab eodem cogi, ut ducat in uxorem, legibus.

Quae res animum meum adeo excruciat, potius ut mori

Malim quam vivere. Utinam mors in primo limine

Vitae extinxisset te, ne mihi caussa dolorum fores.

Acolaste Acolaste, quam saepe monui fideliter

Ne perditis adhaereres pessime consortiis,

Neve sineres blanditiis te capi muliebribus,

Id quod timebam non sine dolore meo contigit.

Quam inique est comparatum, ut hi, quibus sunt filii

Obtemperantes et morigeri, his permittant nihil

Et largiantur quoque pecuniam parcissime.

Nos vero, qui quodcumque illis lubet concedimus,

Plerumque habeamus filios quam perditissimos.

Nunc demum sentio, pecuniam et licentiam

Esse adolescentulorum corruptelam maxumam.

Sed utinam aut filius aut ego e vivis excederem,

Ne nebulonem viderem posthac impurissimum.

Verum, si mihi dabitur in conspectum, pessumdabo.

Nihil ne de tuo novi audivisti filio?

PH. Nihil, nisi quod scribit febre laborasse se diu.

Vicenos aureos petens, sibi ut transmitterem,

Utpote, quos curando morbo hoc illic insumpserit

Non igitur filium sines uxorem ducere?

EUB. Non hercle faciam, quin meis manibus occiderem

Potius, quam ut hoc homini impurissimo permitterem.

PHI. Quid ergo facies? EUB. quid? rogas? cras quando illuxerit

Dies, iter ingrediar, ut ad ipsum proficiscar, tenes?

Tu, si voles poteris una mecum. PHI. recte mones.

Abi domum, et quae sunt necessaria ad iter, para.

**CHORUS QUARTUS.**

Peius haud quicquam muliere vivit,

Nam venenoso vomit ore flammam,

Et quibus fallat iuvenes tenellos

Retia ponit.

Spirat emittens velut Aetna flammam,

Perdat ut stultos miserosque amantes,

Hanc, precor, pestem fuge qui novena

Numina quaeris.

## 27. ACTUS V. SCENA I.

ACOLASTUS. Trimetri.

Postquam delusus esset ab Ate Iuppiter

Hanc crinibus arreptam deturbat caelitus,

Nec unquam divorum fruitur commercio.

Verum homines inter graditur veloci pede,

Calamitates et caedes miscens maximas.

Eadem mihi nunc mille rixas seminat,

Hic virginis pater, ex parte altera meus,

Minantur mihi Geticis extrema affectibus,

Alter si non, alter vero si duxero.

Omnia sunt plena, quo me verto angustiis.

Tot me circumvallant miserum molestiae,

Ut nisi me Deus eripiat e tantis malis,

Ad extremam infelix redigar insaniam.

Audio patrem advenisse, hic mihi sunt iurgia

Parata, quibus, hei mihi, iam tractabor modis.

Sed ad Litas Iovis me vertam filias,

Quae tardis et lentis sequuntur passibus:

His supplex ero, verbaque dicam precantia,

Ut me velint eripere, e tantis cladibus,

Infelici qui coepi amare sidere.

Litae, Litae, servate miserum vestra ope.

Ad vos venio consilium auxiliumque expetens,

Approperate citis gressibus. Si vos mihi

Auxilium denegatis pereo funditus.

Si scissem ex hac re tot lites, tot iurgia

Mihi futura, numquam patrassem miser.

Beatus ille, qui procul ab his vinculis,

Sedulo vacare potest ingenuis artibus.

O si reverti elapsa possent tempora,

Numquam me tot curis incautum involuerem.

Recte dictum est, damnosas esse feminas

Bonas malasque. Nam quantumvis castitas

Laudetur Penelopes, tamen procis fuit

Exitii caussa, quos Ulysses sustulit.

Et Asiae toti dedit exitium Tyndaris,

Sic mea Deleasthisa mihi peperit maximas

Rixas, sed ad patrem meum me conferam,

Ut audiam num hac de caussa succenseat.

Mens hercle praesagit mihi infortunium.

Sed ni fallor, video patrem, huc accedere.

## 28. ACTUS V. SCENA II.

EUPROSITUS, ELEUTHERIA. Trochaici, Catalectici. Tetrametri.

AUdine uxor, num fuit hodie hic Acolastus? ELE. Non arbitror.

EUP. Illud timeo, ne effugiat, neve aliorsum se conferat.

Quam suspitionem parit mihi, quod semper procrastinat,

Et quod rarius nunc huc adventat solito.

EL. ne time.

Ingenuus adolescens est, non faciet, concoepi bonam

Spem, sed fortasse ad cenam veniet. EUP. Igitur cenam para.

Ego paulisper in forum prodibo, num quid sit novi,

Auditurus, cuius nostra saecula sunt plenissima.

## 29. ACTUS V. SCENA III.

EUBULUS, ACOLASTUS, PHILOSTORGUS. Tetrametri, Iambici, Catalectici.

Eho bone vir, hodie faciam ut scias quanti pater sit

Faciendus, non impune feres quod vitiasti puellam,

Et eandem me invito vis ducere in uxorem sceleste.

ACO. Pater, da veniam, quaeso pater.

PHI. non te dignum facis. EUB. quid?

PHI. Occides filium? EUB. morietur. PHI. ah saevire noli.

ACO. Hoc est esse patrem? EUB. atque hoc est esse filium? ACO. Miser
sum.

PHI. Eubule, non hercle sinam ut facias me praesente caedem.

Cedo, num tu tam facile potes animum exuere paternum?

EU. Non exuerem patris animum, perfricta fronte quod me

Patrem non agnoscit, cuius dictis merito obsecundet.

Scis quo pacto ab ineunte aetate mihi contrariatus

Et tergiversatus sit, qui me invito patre ducet

In uxorem istam meretricem, non sine dedecore summo,

Cum non obseruet stipes quantae insidiae sibi struantur.

Quae nemini obtrudi possunt; inescant sic amantes

Ut quas vitiaverint in uxores ducant easdem.

Ante aliquot annos si duxisses uxorem, vir esses.

Vide ut stet, quam nullum aedat ingenui signum pudoris.

Age, accerse Euprositum, videbimus quo iure possit

Tibi nubere, sui ipsius prodiga cum sit pudoris.

Vel potu vel cibo porrexit huic meretrix amorem,

Adeo est submersus in amore, ut non abstrahi inde possit.

PHI. Humanius age, vix enim ut non ducat obtinebis.

EUB. Aspera verba nihil si proficiunt, quid lenia moverent?

Sed nisi fallunt oculi, procul video istos advenire.

## 30. ACTUS V. SCENA IIII.

EUPROSITUS, ACOLASTUS, EUBULUS, PHILOSTORGUS. Senarii, Septenarii et
Octonarii.

Itan dicis te tam impotenti esse a patre

Animo tractatum, et nolle ut ducas filiam

Meam, quam vi tute, ut nosti compresseris?

ACO. Sic est, et si non adfuisset Acratis

Pater Philostorgus, necasset me, satis

Crudeliter paterni oblitus muneris.

Sed exspectant nos, accedamus ocius.

EUP. Est ne ille tuus pater, qui dexteram tenet?

ACO. Ille est, promissam barbam qui mulcet manu,

Qui cogitabundus declinat in terram caput.

EUP. Accedam et alloquar, Saluete plurimum.

PHI. Habemus gratias. EUBU. Age bone vir, tu coges filium

Meum, ut ducat gnatam tuam? quo iure? quibusue legibus?

EUP. Huius regionis, namque apud nos cautum est si quis virginem

Vitiaverit, ducat eandem, aut capite poenam luat.

Quare si non vult, ego procedam iure et legibus.

EUB. Egregiam legem, quae fenestram patefacit libidini.

Nam si quis habuerit domi maturas filias,

Ita ut nemini easdem poterit obtrudere,

Hac ratione in nassam pelliceret adolescentulos

Rerum imperitos, ut vitiatas ducerent,

Atque sub honesto posset lenonem agere nomine,

Et peregre proficisci, ut maior sit his occasio.

Quin virgines sunt vigili adservandae custodia,

Arcendae a iuvenum crebra consuetudine.

EUP. Duram profecto mihi demandas provinciam

Siquidem mallem suum custos esse potius, quam virginem

Hanc custodire, sui quae custos esse non potest.

EUB. Veterator. EUP. hem quid dicis? EUB. dicebam gnatum meum

Tuam non ducturum esse filiam.

EUP. Quibus rationibus.

EUB. Nam filius vicesimum quintum cum non excesserit

Annum, sui iuris non est, nec quicquam sine parentibus

Suscipere audet, ne minimum, non dicam quod matrimonium

Contrahere possit invitis parentibus.

Quare tuam gnato meo locare filiam

Non poteris, nec debes, cum mihi subiectus sit adhuc filius.

EUPR. Igitur infamiam qua me domumque meam aspersit, feram?

Non hercle faciam, quin potius omnia med bona largiar

Iurisperitis, quam hoc ut ferat inultum filius tuus.

Qui cum possint citra negotium ex mala caussae bonam

Facere, ex bona poterunt vel optimam.

Cedo,

Tu ne aequo animo laturus esses, filiae tuae

Si quis stuprum inferret? EUB. Ego non factum probo.

Sed quare admisit eum? cur non stulta a se repulit?

Adolescentes enim non tam sunt in crimine quam virgines:

Quippe quod hi non secus ac canes sagaces inquirunt feram,

Quam visam prosequuntur, apprehensam mordicus tenent.

EUPR. Cur non reluctata est pudicitiae exemplar Lucretia?

Perinde quasi possent imbelles virgines viris

Sese opponere. Sed cum non aequitati apud vos sit locus,

Vobiscum stricto iure agam, et hunc in ius traham,

Ut si noluerit, ut dixi, poenam capite luat,

Iuxta leges nostrae regionis; et instituta publica.

PHILO. Eubule iniquus es nimis, non approbo, aequum postulat.

Nam prae stat has leges servari, ne data improbis

Ansa peccandi, in quasvis irruant innuptas virgines.

Praeterea non est quod causere. nam pater

Vir est probatae fidei, non infamis crimine

Ullo, divitiis pollens, ipsa virgo, praeterquam quod est

Formosa, vitam egit pudice et duriter,

Ut tota civitas testatur, quae clamat scelus

Infandum admisisse hunc, et quovis supplicio dignissimum.

Insuper amor, aequitas, relligio caussam agunt.

Amor quidem, quod si hunc ab illa segregaveris,

Actum est de vita et salute filii tui.

Siquidem sibimet ipsi asciscet vitae periculum.

Porro aequitas, quia aequum est si quis quicquam asperserit,

Abstergat ut idem. Postremo religio quoque monet

Iusiurandum sancte esse servandum, quo te devinxeris.

ACO. Pater si me vivum vis miserum ab hac ne me abstrahe.

EUB. Habeas, valeas, oblectes te cum illa. ACO. Sine te exorem pater.

EUB. Age duces. ACO. O lenissimum patrem nunc te geram in sinu.

EUB. Dotem dic Euprosite. EUP. Dabo quingentos aureos.

EUB, Placet, eamus nunc intus ubi reliqua curabimus

Si quae supererunt, duc nos in domum tuam.

EUP. Fiat sequimini. PHI. Mox sequar, prius ad gnatum me conferam,

Cui denumerabo argentum quod debet.

EUP. sequere. EUB. sequar.

## 31. ACTUS V. SCENA V.

ACOLASTUS, ACRATES. Trimetri.

Non possum me tantis explere gaudiis,

Quod in portum e tam turbulentis fluctib.

Sim delatus, mareque iam conquieverit.

Verum quem nunc exoptem mihi potissimum

Dari, cui tam subita haec enarrem gaudia.

Acratem video hilari vultu, sed pervelim

Scire, quod huic sit tam magnum oblatum gaudium.

ACR. Quandoquidem omnia ceciderunt ex sententia,

Non possum quin frontem explicem prae gaudio,

Atque adeo ut ad congerrones me conferam,

Cum quibus hunc hilarem laetus transmittam diem,

Dum turget crumena (o lenissimum patrem)

Cum non amplius erit posthac egebimus.

ACO. Conveniam Heus Acrates, quod obortum est tibi gaudium?

Videris etenim quam soles multo hilarior.

ACR. Ehem Acolaste, hodie mihi fortuna se dedit,

Tanto me affecit insperato gaudio.

Pater enim omnem dinumeravit pecuniam,

Quam debebam, et meis dictis habuit fidem,

Nam me febre labor asse patri scripseram

Sex menses, tantamque insumpsisse pecuniam,

Sed nescit in quos usus hanc converterim.

Praeterea immensam argenti vim dedit mihi

In sumptus, quapropter laetitia diffluo.

Sed, ut se res habent tuae? dic obsecro.

ACO. Deleasthisa datur mihi nuptum, atque nuptiae

Parantur, quocirca nunc res est in vado.

Pater iratus cum Euprosito inivit gratiam,

Cui se totum dedit, quem summe diligit.

Eamus intro, hunc hilarem sumemus diem.

Non est quod exspectetis, intus nuptiae

Celebrabuntur, verum valete et plaudite.

**CHORUS QUINTUS.**

Stagnans velivoli maris

Praesentes hominum reddit imagines,

Quando carceribus domat

Fratres nimbiferos Hippotades ferus.

Sic comoedia splendida

Emendat vitium, detegit et malos

Mores, edocet optimos,

Ut vitam instituas in melius, monens.

## 33. EPILOGUS

A M. CHRISTOPHORO CORnero additus.

Felicitatem vobis maximam precor,

Qui fabulam hanc spectastis, quae pulchre docet,

Quibus sint praediti studiis et moribus

Iuvenes, bonas qui tractant literas, licet

Id non agant simili cura atque industria.

Sed scire vultis quid sit, et admiramini,

Quod cernitis me quoque nunc prodire iuvenem,

Et has agendi partes sumere ultimas,

At cur ego huc veniam non multis eloquar:

Detis mihi saltem pauca dicendi locum.

Haec namque dicam, vestris quae sunt moribus

Voluntatique non inconvenientia.

Vester facit candor probitasque maxima,

Atque animus illius, qui ludos hos facit,

Poeticum ut chorum vestrae custodiae

Meis quibus possim commendem verbulis.

Comoediae quoque dicam quam sint utiles

Et haec recens quid spectet fabula,

Sed gratias vobis habemus plurimas,

Ad scenicum hoc quod venistis spectaculum.

Requirit hoc vestra bonitas et aequitas,

Boni ut faciatis studium hoc aequanimiter,

Honoris quod vestri caussa suscepimus.

Nam quo magis bonas amatis literas,

Hoc mage studete iam novis laboribus.

Quapropter auditores o clarissimi,

Rogamus omnes, pro vestra sapientia,

Et singulari virtutis praestantia,

Servate Musas hoc tam misero saeculo,

Easque defendite, quae nil auxilii habent.

Videtis enim quot osores nunc perferant,

Quorum furor ut per totum mundum saeviat

In hos, quibus favent Musae castissimae.

Quis negligit nunc contemnere tam sanctas literas?

Quibus reguntur orbes mundi nobiles?

Quis est, cui non placeret potius barbaras

Gentes et audaces sequi, quam literas?

Quos non mali rudesque patronos habent?

At nos miseri, qui summas res amplectimur,

Et qui vitae studemus innocentiae,

Contemnimur, negligimur ferme ab omnibus.

Vos ergo nos omnes amate benigniter,

Et facite ut studium hoc nostrum semper floreat.

Hoc vestra requirit dignitas et gloria,

At tu iuventus literis dedita sacris,

**Chori Musarum nobilis docta assecla,**

Comoedias ama, sequere, admirareque

Audi, doce, fac, age, laudeque multa vehe.

Hoc etenim qui facit videre dicitur,

Humana vita quam sit multis obruta

Molestiis, crucibus, fortunis et miseriis,

Incertus ut casus regat prope omnia.

Sunt etenim spectaculum vitae huius comoediae

Quae imitantur et referunt mortalium omnium

Conditiones, mores, studium et vitae modum.

## 35. Errata singulorum tangunt, vitiaque,

Et quemlibet monent suo de munere.

Si quid sequi velis, sequendum quod putes,

Vitare si quid, huc peto mentem dirige.

Si nescis aetatis florem quid deceat, aut

Si scire vis, quid agat senum prudentia,

Dolus famulorum quam sit multus et favor,

Meretricum quanta sit techna et fallacia,

Imaginem vides horum in comoediis,

Quas elegantia praestans Terentius.

Et salibus gaudens Plautus edidit vetus.

At cerne quid fiat nostro nunc tempore,

Quo non minus vigent bonae res quam antea,

Quo iuvenis elegans datus poeticae

Profanis non tantum studet Comoediis,

Sed et sacras historias ludens edocet,

Ac scenicis soccis vult reddere bonos

Viros, et ad pietatis studium adducere.

Quod et noster novus Comicus hic praestitit,

Rem non novam sed aetate hac valde utilem,

Cum dulci spectandam dedit spectaculo.

Videtis istos iuvenes hoc in circulo,

Illis et adiunctos parentes optimos.

Qui cum vellent eos summam operam literis

Navare dulcibus, et fieri quoque bonos,

Mittunt ad literatos et celebres viros,

Nec maximis quidem parcentes sumptibus.

Ipsi sed partim susceptam ingressi viam,

Ad quam volunt metam veniunt feliciter,

Et doctiores facti laude maxima

Domum patris repetunt, ut Philomathes probus.

Acolastus autem et Acrates nummis datis,

Parentibus fucum faciunt mirabilem,

Prae se ferentes studiosorum nomina,

Sed interim se dant heu turpi luxui,

Et nil minus bonas quam curant literas,

Ludis student, turpes atque colunt feminas,

Perdunt dies in poculis et otio.

Nomina faciunt aereque multo gravant suos.

Tandem domum redeunt nulla arte praediti

Et sunt suis gravis crux et molestia.

Sed nos sciamus quae sit nostra functio

Cui Deus pater praefecit singulos,

Curemus ipsam studio et maxima fide,

Nil haesitantes quin Deus ter optimus,

Nostros sit adiuturus conatus ita,

Ut se receperit facturum sedulo.

Sed haec boni consulite quae dixi modo.

Nam Musicus nunc alio ducitur chorus

Vos interim belle valete et plaudite.



# Back



FINIS.

