# Front

/

TIMON. COMOEDIA IMITATA EX DIALOGO LUCIANI QUI TIMON INSCRIBITUR

Epistula dedicatoria

Ad R. P. Petrum Lovanienem societ. Jesu

Actus quos nuper Phoebo procul atque Thalia

Ludere collibuit, iam tibi sisto, pater.

Accipe, cumque vacas, nugis impende legendis

Otiolum quamvis exiguum, sat erit.

Hirsutus, fateor, nec fausto sidere natus, «5»

Luminis hic faetus in loca dia venit:

Sed dabis, haud dubito, veniam, pater optime, primus

Ingenii partus cum siet iste mei,

Tempore cumque brevi conceptus et editus, oras

Viserit aerias. Post meliora dabo. «10»

Sique Thalia mihi, si dexter Apollo, chorusque

Pimplei collis faverit Aonidum;

Lazarus efficiam stygiis exsistat ab undis

Caecus et ut videat lumina, Phoebe, tua.

Timonem interea nostram cape, Petre, tuaque «15»

Lima perpolias iudicioque probes;

Ut quod ab ingenio sperare nequivit herili

Istuc, Petre, tuo debeat ingenio.

Vive valeque, pater, si me vis vivere sanum,

Actus hosque mei pignus amoris habe. «20»



# Main



## Prologus

Salvete, spectatores ornatissimi.

Salvete, nobiles. Salvete ignobiles.

Salvete, docti, salvete, indocti quoque.

Conductum linguas vestras, aures et oculos,

≤line=5≥ Iussu choragi primus in proscenium

Hoc egi me, aures ut iam auscultent, at oculos,

Ut spectent, linguas, ut taceant. Nam fabulam

Novam, theatri expertem statuimus hodie

Dare vobis, cui Timoni nomen fecimus.

≤line=10≥ Cuius dum paucis argumentum edissero,

Facite patescant aures animique vigilent.

Athenaeorum praestans quondam civitas

Opibus et artibus aluit ditissimum

Civem, vocabulo Timonem, Echecratide

≤line=15≥ Colyttaeo cretum, cuius domus fores

Dies noctesque patebant ganeonibus,

Parasitis, helluonibus atque subdolis

Amicis, laeta cum quibus convivia

Agitare solebat, et genialem vivere

≤line=20≥ Vitam, deliciis perpetim summis vacans,

Donaque magnifica laetitiae effectoribus

(Quod genus auloedi, citharoedi, tibicines

Parasiti, palpones, pruritus aurium

Ministri) donans, ac si gazae neutique

≤line=25≥ Exhauriri possent. Sed quid fit? Cum modum

Profusioni non statueret prodigus,

Plutus abit et mox qui ditissimus antea

Fuerat, incedit passim nunc pauperrimus.

Amici, quem coluerant divitem, velut

≤line=30≥ Deum quendam terrestrem, hunc nosse pauperem

Se pernegant. Parasitis risus et iocos

Dat, qui lautissimas cenas saepe dederat.

Cum Timon igitur esset inter malleum

Incudemque,1 neque quid ageret decernere

≤line=35≥ Posset, Paupertas gnato circumdata suo

Adventat, victusque modum quaerendi docet;

Ligone, rastris et securi traditis

Timoni, quo conductus verteret solum

Agrorumque rubos sedulo rescinderet.

≤line=40≥ Obtemperat Timon, conductus agros colit,

Colendoque Iovis opplorationibus

Miserrimis perpetuo Regiam quatit.

Audit convitiantem potius quam preces

Fundentem Iuppiter, et per Maiae filium

≤line=45≥ Accersit Plutum, quem quantocyus iubet

Poli delapsum vertice, facere divitem

Denuo Timona pristinasque reddere

Divitias; Plutus obedit, quamvis non lubens,

Tonantis iussui, cumque Deum nuntio

≤line=50≥ Mox Atthidos pervenit ad cultissima

Loca, Timonemque reperit glebas gnaviter

Vertentem, Paupertate vallatum gravi.

Quae simul ac vidit Plutum ad Timona regredi

Indoluit, graviter cum Mercurio expostulans,

≤line=55≥ Sed audito Iovis mandato destitit

Possessioneque cessit; ut porro Deos

Venientes Timon vidit, prorsus effero

Repulit animo dirissima minitans eis.

Sed tandem mitigatus verbis lenibus

≤line=60≥ Mercurii, lenitati dat sese quoque.

Thesaurumque sibi caeli missum ab arcibus

Effodit, effossumque super astra laudibus

Extollit, Paupertati mittit nuntium.

Leges, quas servet, condit illico sibi,

≤line=65≥ Misanthropus fit, hominum consuetudinem

Cane peius et angue odit, vitat,2 fugit, lupis

Amicam vivit vitam; fucatos fugat

Et procul abs se repellit amicos, fustibus,

Glebis et saxis et ligonibus rem agens.

≤line=70≥ Parasitos etiam subodoratos nummulos

Eodem tractat pacto, aurumque sedulo

Et cura vigili custodit missum sibi.

Haec fabulae perioche, haec comprehensio

Synopsisque brevis quae sunt futura omnium.

≤line=75≥ Abeo, valete, pensum persolvi meum.

## Actus primi scena sexta.

Plutus, Desidia, Ocium, comites Pluti.

Plut. Ne quis miretur, qui sim paucis eloquar.

Plutus sum divitiarum munificus Deus.

Huc prodeo Timonis pulsus aedibus.

Superas unde prius veni sedes denuo

Cum comitibus repeto, et relinquo prodigum

Timonem, qui me tam atrocibus iniuriis

Affecit, qui parasitis, ganeonibus

Et helluonibus, faeci mortalium,

Misere lacerandum me exposuit; anne paterer,

Unus cum caelitum sim miserum homunculum

Inferre mihi tot plagas ac iniurias?

Non patiar, non feram. Nullo modo sinam

Stultissimis mortalibus ludibrio

Ut immortales sint. Abibo ad aetherem.

Feci ditissimum Timonem, plurima

Auri talenta dedi. Quid profeci tamen?

Aquas in pertusum congressi dolium,

In ignem lanam traxi. Vas fundo carens

Replere volui. Pridie quidquid dedi,

Popinonibus hoc distribuit postridie.

Dii perduint scelestos istos, qui Deum

Sic vilipendunt munera; sapiet scio

Timon. Sed sapiet cum Phrygibus,3 et vulnere

Percussus insanabili. Me noluit

Measque comites, habeat nunc penuriam

Durumque laborem. Panem rodat mucidum,

Qui temperate vescier perdicibus

Non potuit. Sed ne me miremini

Tam celerem, nosse vos velim solummodo

Me claudicare quando venio ad quempiam

Sed quando abeundum, tunc pernicior Notho

Euroque sum; quin celeritate celerior.

Tunc non caecutio, bene novi abitus viam.

Reditus non itidem. Paulo post scabet caput

Unguesque rodet Timon, sed rodat, scabat,

Inanem sumet operam, non me detrahet

Rodendo scabendoque celsis sedibus poli.

## Actus secundi, scena prima

Timon, Gnatonides, Gastrophilus, Gemoenus parasiti

Tim. O varias, o mutabiles Pluti vices!

O spes fallaces o fortunam Protheo

Incertiorem. Croesus qui nuper fui,

Irus Fortunae factus technis et dolis

Huc prodeo, quique talenta Pelopis habui,

Opesque grandes Cynarae, divitias Midae,

Pactoli arenas, Codro sum pauperior, et

Cui fluebat Hermus,4 Ganges et Tagus,

Hic premitur nunc rerum omnium penuria.

O varias, o mutabiles Pluti vices.

Qui vestimentis induebar sericis,

Nunc squalidis et sordidis convestior.

Qui cenas apparare lautas sueveram

Amicis falsis, nunc parum abest precario

Quin debeam conquirere unde victitem.

Falerna qui bibebam necnon Gnossia

Nunc latice puro, Naiados beneficio

Sitim depello. Heu, rerum quanta novatio!

Quanta immutatio! Timon, Timon, tuo

Si praecepisses animo quae iam conspicis

Facta esse, fieri posse, nunc moderatius

Fortunae tela ferres. Nam verbum vetus,

Iacula praevisa ferire minus,5 verissimum est.

O varias, o mutabiles Pluti vices.

Heu, Timon, Timon, ut tibi dissimilis es!

Vix me agnosco cum memoria redeo mea

Et cogito quis fuerim, cumque quis modo siem

Intueor. Gast. Quisnam tot lamentis aethera

Non procul hinc pulsat? Quis et ex imo pectore

Questus tam miseros fundit? Gem. Timon est. Gnat. Dii

Boni, quam turpe monstrum? Gast. Detestabile.

Gem. Fugiendum. Gnat. Execrandum. Gast. Vide ut squalet situ!

Gem. Ut marcet facies? Gnat. Larvam vere dixeris.

Gast. Ut pallent ora. Gem. Statuam vere dixeris.

Gnat. Phi! Deflectamus ab itinere, haud etenim reor

Esse auspicatum tam invisum monstrum alloqui.

Tim. Ut vos, si superi nolunt, perdant inferi,

Palpones improbissimi, nequissimi.

Fuci, vulturii, tineae, praedones, lupi.

Ad corvos ite,6 corvi, par gaudet pari.7

Nunc me tamquam flagitium detestamini

Et tamquam pestem fugitis, cum quod largiar

Non suppetit amplius. Cum casu decidi

Ex alto culmine gravi. Dii vos perduant.

Et in profundum ad Titanas vos Tartarum

Detrudant improbissimi mortalium.

Qui dum crumena nummis turget aureis,

Dum variis dapibus onerantur mensae, merum

Dum promitur large ex abundanti penu,

Adestis, observatis, assectamini,

Cuiuslibetque e nutu pendetis homuli

At simul ac placidae ac facilis fortunae ingruit

Vicissitudo, ceditis ocyus Notho.

Dii vos Deaeque, scelesti, perdant comprecor.



# Back



