# Front



DYSCOLI

COMOEDIA NOVA.



# Main



## 1. ACTORVM NOMINA.

BROMIA.

PSEVDOLVS.

LESBIA.

MYDA.

EVGENIVS.

HARPALVS.

PAMPHAGVS.

PHORMIO.

SANNIO.

CHREMES.

SYRVS.

SANGA.

LEONIDES.

EVBVLVS.

## 2. PROLOGVS.

EN rursus exeo in proscenium, à didascalo

Nostro Schonaeo missus. Caeteris, antè

Quas scripsit, hanc, quam nunc sumus acturi, sibi

Adijciendam putant fabulam, pueris rudioribus,

≤line=5≥ Non doctis scriptam. Ignoscite

Itaque si quid forte in ea occurrit, quod placeat minus,

Lusisse eum putate. Quanquam lusus hic

Rei etiam seriae adferet aliquid. Indulgentia

Stultarum matrum quam multi, probo etiam ingenio,

≤line=10≥ Atque indole praediti adolescentuli, paßim

Corrumpantur, notum vobis est omnibus.

Quapropter exemplis nihil est opus, quibus

Repleta sunt omnia. Nihilominus tamen

Conficto dramate, aut actione Comica.

≤line=15≥ Vobis id exhibendum censuit sibi.

Adeste sodes, atque cum silentio

≤folio=D3≥

≤page=54≥

Auscultate, strepitum omnem prohibentes, vti vos decet,

Qui liberalibus studijs, & literis

Addicti, arti fauetis Musicae. Vestram

≤line=20≥ Implorat opem, indoctorum hominum suffragia, quin etiam

Calumnias, & maleuorum scommata,

Atque obtrectationes ne flocci quidem facit

Choragus noster, dum modo vobis placeat bonis.

Atque huc sibi incumbendum existimauit hactenus.

≤line=25≥ Neque eum suus frustratus est

Conatus. Sed satis iam vos remoratus sum diu.

Nunc huius argumentum audite fabulae.

## 3. PERIOCHA.

Duo adolescentes praeceptori literis

Traduntur formandi. Mox indulgentiâ

Matrum corrupti, seducuntur ab improbis

Ad compotationem, lusumque aleae.

≤line=5≥ Amißâ re, telam surripiunt rustico,

In quo facinore deprehensi, in carcerem

Conijciuntur. Damnati postero die, ac

Necandi, auctoritate virgae atque ferulae, à

Didascalo morti eximuntur: & in scholâ

≤line=10≥ Castigati, suis redduntur matribus.

## 4. ACTVS I. SCENA I.

BROMIA, PSEVDOLVS.

Iambici.

ADesdum fili, paucis te volo. Pseu. Dictum puta

Mater, nempe vt rectè curetur, quòd modò mihi dabas

≤page=55≥

Negotij. Bro. Immo aliud. Pse. Quid? an est, quod eo amplius

Efficere possem? Bro. Intrò te confer, & effer quos in musaeo habes

≤line=5≥ Libros: nam his tibi iam erit opus. Pse. Quid ita? Bro. Eho,
rogas?

[^1]In scholam ego te deducam hodie. Pse. Hui in scholam?

Bro. Quid ni: cum iam satis diu luseris. Pse. Parum

Herculè me delectant studia. Sed si tibi

Ita videtur mater, agedum, obsequar. Bro. Facis

≤line=10≥ Vt te decet, cum istuc à te impetro cum gratia.

Pse. Ita quidem fieri oportet. Sed cui magistro me

Instituendum trades? Orbilioni isti plagoso?

Cui omnis noxia capitalis est: quique non magis

Puerorum parcit natibus, quàm si corium sit bubulum.

≤line=15≥ Bro. Nequaquam. Sed praceptorem tibi placidum,

Comemque dispiceam, atque facilem: qui monendo commodè,

[^2]Et blandiendo, haud verberando iuuentutem docet.

Pse. Eia, laudo mater. Bro. Verùm quia paucos, qui in hac

Ciuitate docent, noui magistros,

≤line=20≥ Vicinam nostram Lesbiam super hac re consulam,

Quae filium quoque habet, quem liberalibus

[^3]Artibus, ac literis instituendum se tradituram

Hesterno mihi dicebat die.

Sed estne haec, quam cum filio

≤line=25≥ Huc accedentem conspicor?

Ea est ipsa: opportunè, atque adeò in tempore.

Nihil aedepol potuit fieri commodiùs, hîc

Paulisper subsistam, atque vbi propiùs accesserit alloquar.

≤folio=D4≥

≤page=56≥

## 5. ACTVS I. SCENA II.

LESBIA, BROMIA.

Eiusdem generis.

VEnio ex macello, cara vbi sunt omnia.

≤line=30≥ Nunc me domum recipio. Sequere me Harpale.

Sed quaenam illa est, quam non ita procul hinc stare video? Pol Bromia
est:

Me, vti videtur, opperitur, accedam

Propius. Bro. Nunc compellandi tempus est. Hem Lesbia,

In tempore huc venisti, te volebam. Lesb. Quid rei est?

≤line=35≥ Bro. Quia prudens, circumspecta mulier mihi

[^4]Semper visa es, libenter consilio nunc vterer tua. Les.

Si quid est, in quo tibi ex vsu fore

Me arbitrare, paucis eloquere: morigera,

Atque obsequens tibi ero per omnia. Bro. Filium hunc

≤line=40≥ Meum bonis institui cupiam literis.

Les. Idem & ego de meo statui, vt tibi dixi

Heri. Sed cui eum committam, nondum satis scio.

Bro. Magistrum mansuetum velim, comem, ac facilem,

Qui blandis verbis, non verberibus suos

≤line=45≥ Instituit. Les. Talem & ego mihi optarim dari.

Plagosos istos odi peßimè. Habitat in

Vicinia hac quidam, vt audio, qui auctoritate

Potiùs, quàm flagris pueros erudit. Bro. Nostin’ hominem.

Les. De facie vtcunque at praeter auditum habeo nihil.

≤line=50≥ Bro. Eamus ad eum, cupio hominem videre & colloqui.

Les. Praecedo, sequere. \-\--

≤page=57≥

## 6. ACTVS I. SCENA III.

LESBIA, MYDA, EVGENIVS, BROMIA.

Iambici.

\-\-- In his ego aedibus habitare eum

Existimo. pulsabo ostium. Heus heus, nemon’ huc

Prodit. My. Quis tam grauiter nostras pepulit fores?

Familiarem esse oportet. Hem Matronae vósne pulsastis?

≤line=55≥ [^5]Les. Pulsauimus. Myd. Qua de re quaeso? Les. Cum Magistro

Cupimus loqui. Estne ille intus? Myd. Est. Les. Accede eum,

Et vt paulisper prodeat, nostris verbis roga.

Myd. Faciam herculè sedulò. Sed commodè ipse exit.

Hem praeceptor, mulieres hae te conuentum expetunt.

≤line=60≥ Les. Salue magister. Eug. Matronae saluete. Sed

Quid est, quod me vultis? Les. Dicam, vidésne hos

Pueros? Alter meus est, alter huius est

Filius: eos in discipulorum tuorum

Gregem receptos, rectis moribus, bonisque literis

≤line=65≥ Fideliter vt instituere digneris

[^6]Oramus. Stipendium dabitur tuâ

Operâ, atque labore dignum. Eug. Rem omnem mihi committito,

Efficiam vt me probè meo officio functum

Dicatis. Bro. Sed placidè ac comiter id vt fiat

≤line=70≥ Petimus: nam verbera nimis metuunt, vt pueri solent.

Eug. Ita fiet, si probos se praestiterint. Quid illis expediat

Noui probè. Hem Myda, in scholam eos deducito.

My. Faciam praeceptor. Br. Libros, quos habent domi, cras adferent.

≤folio=D5≥

≤page=58≥

Tu interim quid in studijs profecerint,

≤line=75≥ Fac periculum. Eug. Fiet. Sed ne à schola

Saepè absint. cauete sedulò:

Nam parùm in studijs proficiunt, qui ad alia

Distracti, rariùs adsunt. Lesb. Curabitur.

## 7. ACTVS I. SCENA IV.

BROMIA, LESBIA.

Eiusdem generis.

HVmanus ille pol mihi vir esse videtur Lesbia.

≤line=80≥ Aliorum ludimagistrorum multum dißimilis:

Qui vbi toruo vultu, & truculenta voce miseram

Terrent iuuentutem, magnos, reuerendosque

Viros sese esse existimant,

Virga, atque ferula formidabiles. Les. Est vt

≤line=85≥ Dicis, & propterea gaudeo,

[^7]Filijsque nostris gratulor, quod hunc

Talem nactae sumus. Sed aliud est quod te rogem.

Bro. Quid? Les. Quot sunt anni, quod tuus mortem obierit

Maritus? Bro. Anni? vix menses sunt tres. Les. Quid audio.

≤line=90≥ Lugubri igitur veste, etiam nunc te indutam esse

Conueniebat. Bro. Iampridem ego omnem vnà cum amictu,

Ex animo mihi luctum eijciundum censui.

[^8]Les. Hui, quid ita? Bro. Quia ille me,

Non vt vxorem, sed vt seruam exercendam

≤line=95≥ Putabat sibi: Domi mihi erat manendum à

Summo mane vsque ad vesperum: cum ille interim

Foris quotidie, quae lubebat, faceret omnia.

≤page=59≥

Omitto quod mei oblitus, cum alijs frequenter

Potabat, atque genio indulgebat meretricibus.

≤line=100≥ Les. Bona verba. Br. Est vt dixi: & propterea non nisi

Dierum paucorum meus erat dolor: & is quidem

Simulatus: nam mortem eius optaram saepißimè.

Sed estne diu, quod tu tuum

Amiseris? Les. Annus erit propediem. At dic mihi,

≤line=105≥ Non tangeris desiderio repetendi matrimonij?

Br. Non admodum. Les. Atqui me, vt quod sentio loquar,

Iampridem viduitatis capit taedium.

Sola domi totos desideo dies, adhaec

[^9]Noctu negotium mihi

≤line=110≥ Facessunt insomnia. Bro. Ego quoque mihi destituta

Videor, quanquam tali, qualis ille meus fuit,

Libenter pol caream viro. Les. Meus quoque

Mihi per omnia non placebat. Sed quid agas?

Conniuendum ad multa est vxoribus: & nihil

≤line=115≥ In rebus humanis perfectum est omni ex parte. Toleranda

Illis quoque sunt non pauca in nostris moribus:

Habent enim & suos naeuos mulieres. Bro. Id quidem

[^10]Inficiari haud possum. At tempus est, domum

Vt redeamus. Sed est quod te rogem. Les. Quid? Br. Vt

≤line=120≥ Hodie mecum coenes. Credo sub vesperum

Aduenturos, quos tibi contemnendos minimè

Putabis. Les. Si ita tibi videtur, faciam: at eâ

Conditione, vt tu perendino die mihi

Rursus sis conuiua: cupio enim hanc nostram

≤page=60≥

≤line=125≥ Familiaritatem perpetuam esse. Bro. Spero ita

Futurum. Les. Bene vale. Bro. Et tu, in vesperum. Sed vt

Maturius adsis vide. Les. In me nihil erit morae.

## 8. ACTVS I. SCENA V.

HARPALVS, PSEVDOLVS.

Iambici.

NAe nos hominum, qui viuunt, felicißimi

Sumus, istius tyranni qui manus euasimus.

≤line=130≥ Pse. Simul ac tu te in pedes conijciebas, ego

Sequendum continuò putabam mihi. Har. Sapienter herculè

Faciebas: nam nisi fugissemus, actum de pelle

Nostrâ fuisset: lectionem enim nostram

Planè ignorabamus. Et antea praeceptori

≤line=135≥ [^11]Perpetuis fabulis negotium facesseramus:

Et saepius admoniti, non desistebamus tamen.

Ps. Est vt dicis. Sed quid nunc vobis faciendum putas?

Ibimusne statim domum? an ludendum hîc nobis

Aliquantisper arbitrare? cùm hora nondum

≤line=140≥ Sonuerit decima. Har. Domum vt eamus non expedit:

Nam non nisi post vndecimam è schola dimittere

Nos consueuit didascalus: quod matribus

Nostris non est ignotum. Quapropter maneamus hîc,

Et horam, quae restat, ludendo transigamus.

≤line=145≥ Pse. Fiat. Sed quod genus lusus potißimum placet?

Har. Quod? aleae Pse. Placet & mihi. Sed vbi tesserae?

Har. Sunt in promptu. Pse. Bene est: profer. Har. Faciam, accipe.

Pse. Quanti certabimus: Ha. Victus perdet sestertium.

≤page=61≥

Ps. Assentior: sed sortiamus vter

≤line=150≥ Prior sit incepturus. Har. Esto tu Prior.

Ego malim esse Abbas. Pse. Accipio quod offers:

Atque adeo mitto. Obserua sedulò. Hem, viden’!

Nouem. Har. Sic est. Nunc est meum. Hem tibi. vndecim.

Vinco. Pl. Fateor. Vtinam tam esses sapiens, quàm es

≤line=155≥ Fortunatus. Sed mitte rursus. Har. Accipe.

Septem. Ps. Ha ha he. Har. Quid rides? an ignoras

Numeros esse minores! Pse. Scio.

At hîc, vt opinor, fortuna fauebit mihi.

Mitto itaque. Har. Eho nunc ridendi tempus est, numerum

≤line=160≥ Video omnium minimum: binarium videlicet.

Pse. Ita est, non possum refragarier.

Har. Sic fieri decet. At solue pactum praemium.

Pse. Quodnam obsecro? Har. Rogas? duos sestertios:

Nam bis vici. Pse. Quid auferes illi, qui nihil habet

≤line=165≥ In loculis? Har. Vah, quid ais scelus? vix me contineo, quin

[^12]Inuolem tibi in capillum. Sed dic serio,

Solues, nec ne? Pse. Nihil planè. Har. Solues herculè, nisi

Vapulare velis. Pse. Quid, vapulare? huc si quid

Lubet. Har. Quid istud? etiam verberas? NaE ego

≤line=170≥ [^13]Par pari referam: & faxo vt pugnos etiam mihi

Non deesse sentias. Ps. Ohe, desine: satis iam

Pugnatum est. Ego me in pedes, quantum queo.

Qui fugit, vt aiunt, pugnabit denuò.

Har. Nae tu homo es ignauus, qui à pedibus opem tibi

≤line=175≥ Quaerendum existimas. \-\--

≤page=62≥

## 9. ACTVS II. SCENA I.

EVGENIVS, MYDA.

Eiusdem generis.

\-\-- Duo isti peßimi

Sunt nebulones, qui nihil aliud quam ludunt: neque

De lectione discenda vnquam cogitant.

Euaserunt illi modo ex meis

Manibus: at faxo ne posthac ad istum elabantur modum.

≤line=180≥ Quando neque bene monendo, neque increpando, atque

[^14]Adeò minitando quicquam profeci hactenus,

Aliud remedium quaerendum erit mihi.

Phrygum mihi similes esse videntur, qui non nisi

Verberibus consueuerunt emendarier.

≤line=185≥ Sed adest Myda. quid dicturus sit nescio.

Myd. Salue Praeceptor. Adfero

Alia duorum istorum nebulonum delicta. Eug. Quae

Myda? Myd. Aleâ ludebant modo. mox iurgio

Inter eos exorto, pugnabant insuper.

≤line=190≥ Eug. Non herculè impunè ferent. In scholam rectà

Eo: vbi illos me inuenturum existimo. Tu ostium

Obserua diligenter, ne rursum effugiant. Myd. Dabo

[^15]Operam. In tota ciuitate haud arbitror

Duobus illis peiores reperirier.

≤line=195≥ Ad nequitiam eos natos esse dixeris. Atque ideò

Aduersus illorum improbitatem nihil vnquam

Praeceptorem profecturum arbitror. Sed quid

Hoc? è schola vterque erumpit. Solus ego eos

Retinere nequeo, cedam itaque. Eug. Fugerunt illi quidem,

≤line=200≥ Quanquam non nisi leuiter castigati. Verùm

≤page=63≥

Grauiorem poenam, vt auguror, non effugient:

Nam nunquam frugi ego eos futuros arbitror.

Facessant improbi: in scholam

Herculè ego illos nunquam recepero.

## 10. ACTVS II. SCENA II.

HARPALVS, PSEVDOLVS. BROMIA.

Eiusdem generis versus

≤line=205≥ HEM Pseudole, quo pacto tuae se habent nates?

Pse. Tyrannum istum malè perdat Iupiter, qui tam

Crudeliter corpus dilacerauit mihi.

Har. Non ille ludimagister est appellandus,

Sed carnifex potius, qui tam inhumaniter

≤line=210≥ Nos tractauit. Pse. Animus mihi

Inhorrescit, quoties scholae istius mihi

In mentem venit: vbi nil nisi verbera, & fletus

Audiuntur. Nunc domum rectà hinc eamus,

Et matribus commemoremus, quantâ saeuitiâ

≤line=215≥ Ille in nos debacchatus sit plagosus. Har. Vt

Lubet. Sed opportunè, atque isto in tempore

Tua huc accedit mater. Hem,

Serua. Vultus nunc nobis est sumendus tristior,

Verbisque simulandus dolor. Pse. Rectè mones.

≤line=220≥ Har. Hei mihi misero, quanta hodie verbera perpeßi sumus!

Pse. Eheu me infelicem! etiam nunc nates dolent mihi.

Bro. Quas ego querimonias, questusque hic audio?

Tun’ hic eras Pseudole? Pseu. Eram mater. Bro. Eho, tu

≤page=64≥

Quoque hîc es Harpale? Har. Ah, sum Bromia. Bro. Quid Vobis deest?

≤line=225≥ Aut quid querimini? Ps. An non querar mater? qui tam
crudeliter

Virgis sum laceratus. Bro. Quid ais! virgis? PI. Est vt dico.

[^16]Bro. Quid commiseras! Pse. Nihil

Omnino mater. innocentes vapulauimus

Atrociter. Bro. Et tu Harpale? Har. Eho, rogas Bromia?

≤line=230≥ [^17]Tota cutis lacerata est mihi.

Bro. Me miseram! quam iniqui sint plagosi isti ma\<gi\>stri

In suos discipulos iudices! qui aequum esse existimant,

Iam illicò à pueris eos nasci senes: & qui graues

Pro leuibus noxis poenas exigunt. Mitte lachrymas

≤line=235≥ Fili, & tu Harpale. Sed vide huc accedentem nescio

Quam, & nisi me fallunt oculi, Lesbia est, tua

Mater Harpale. Ipsa est, gaudeo. nihil potuit

Fieri opportuniùs. \-\--

## 11. ACTVS II. SCENA III.

LESBIA, BROMIA, EVGENIVS.

Eiusdem generis.

\-\-- Praesagit animus nescio

Quid mihi imminere tristius:

≤line=240≥ Et quid filium remoretur ignoro:

Nam iamdudum è schola suos

Magister dimisit. Videbam enim modò,

Cùm isthac irem, exeuntes multos. Sed meum

Nusquam. Qui quoniam cessat, & nondum domum

≤page=65≥

≤line=245≥ Venit, quae cogito? quibus nunc solicitor

Curis? At commodè aedepol huc Bromiam

Accedere conspicor cum filio. Quin Harpalus

Quoque meus adest, nisi mihi hallucinantur oculi.

Oh, Bene se res habet. Bro. Iam compellandi tempus est.

≤line=250≥ Hem Lesbia, in tempore mihi venis obuiam.

Les. Quid rei est? Bro. Ah rogas? Verbis equidem eloqui

Non possem, quam crudeliter nostros in filios

Plagosus ille saeuierit didascalus.

Les. Hei mihi miserae! Non de nihilo animus mihi

≤line=255≥ Iamdudum fuit tristior. Et hanc ego nunc causam fuisse

Existimo, quod domum non venisti Harpale.

Har. Ea ipsa est mater. Les, Vah, si viuo, non feret

Impunè. Bro. Accedamus ad illum, atque hanc filijs

Nostris illatam iniuriam

≤line=260≥ Vlciscamur. Les. Placet. Eug. Docendo defatigatus

Prodeo foras. Nae nos duram suscepimus prouinciam,

Quotquot iuuentutem formamus, hoc praesertim tempore.

Bro. Iam non procul ab aedibus illius absumus.

Et commodè eccum illum egressum conspicor. Ego

≤line=265≥ Eum adoriar prior; tu orationi

Mea vti subseruias vide. Les. Fiet. Bro. Deus

Te malè perdat carnifex. Eug. Blanda, atque amica

Herclè salutatio. Bro. Non alia immo peiore etiam

Te dignum arbitramur, qui praeter meritum in filios

≤line=270≥ Nostros saeuijsti tam inhumaniter. Les. Vix me

Contineo, quin tibi inuolem in capillum, aut hoc sandalio

≤folio=E≥

≤page=66≥

Caput demulceam. Eug. Bona verba. Bro. Etiam rides?

Eug. Muliere iniqua nihil est quicquam iniquius.

Quamquam non est quod mihi succenseatis.

≤line=275≥ Poenas quidem luerunt illi, sed sua

Nequitia minime dignas. Itaque de saeuitia mea

[^18]Non est quod queramini. Seuerum ego

Praeceptorem non saeuum debere esse arbitratus

Sum semper. Les. Ista tua crudelitas satis superque

≤line=280≥ Iampridem innotuit omnibus.

Eug. Erratis mulieres, vestraque in liberos

Vobis imponit indulgentia,

[^19]Atque hoc pacto in eos consulitis peßimè.

Cum nimiâ deteriores reddantur licentiâ:

≤line=285≥ Quae ne & vobis, & illis in neruum erumpat,

Videte sedulò. Bro. Quid tu nobis mali

[^20]Auguraris improbe!

Probi sunt, & rectè à nobis domi instituti. Eug. Res

Indicat. Ego illis peiorem in schola mea habui neminem.

≤line=290≥ Les. Quid ais scelus? Eug. Quid istud? etiam verberas?

Heus heus, prodite pauperes.

Mulieres has in scholam rapite, vt virgis illis eam,

Qua correptae sunt, excutiam dementiam.

Les. Ne feceris magister, & quid te deceat

≤line=295≥ [^21]Cogita. Bro. In pueros tibi imperium est, non in nos.

Eug. Neque vobis in me. Itaque dignae estis, quae indignis

Excipiamini modis. Sed ego clementiae ac

[^22]Facilitatis meae memor, vos missas facio. Abite quo

Lubet: vestrosque instituite filios:

≤page=67≥

≤line=300≥ Cum talibus enim nolim mihi quicquam esse negotij.

## 12. ACTVS III. SCENA I.

PAMPHAGVS, PHORMIO.

Iambici.

NAE ego cutem heri curabam molliter,

Genioque indulgebam laute; atque prolixe,

A summo mane vsque in multam noctem. Ebrius

[^23]Etiam nunc videor mihi & caput dolet,

≤line=305≥ Stomachus nauseat. Tales mihi optarim

[^24]Compotationes obuenire saepius,

In quibus mea symbolum

Faciat alea. Sed eccum Phormionem,

Meum compotorem. Gaudeo: nam nullus est

≤line=310≥ Quem nunc mihi malim dari obuium. Phor. Hesternam

Herculè nondum satis edormiui crapulam: &

Doleo loculos esse exhaustos. Nunquam profectò

Alias mihi infelicius cecidere tesserae.

O fortuna, vt nunquam perpetuo es prospera!

≤line=315≥ Sed ea iactura aliquo modo

Hodie erit sarcienda. Pam. Solito mihi videtur tristior.

[^25]Compellabo. Salue Phormio. Phor. Et tu Pamphage.

Pam. Quid tibi accidit? Phor. Quid ita? Pam. Quia vultus non placet.

Aliquid tibi videtur euenisse incommodi.

≤line=320≥ [^26]Phor. Rectè coniectas. Pam. Quid istud est? Phor.
Hesternus

≤folio=E2≥

≤page=68≥

Planè mihi aduersus fuit dies. Pam. Qui sic?

Phor. Quia nunquam mihi minus fauit alea:

Quanquam dolo vtebar non raro. Pam. artes tuas,

Fraudesque satis noui. Phor. Sed illae nihil heri mihi

≤line=325≥ Profuerunt omnino. Pam. Varia vt est Martis, ita & lusus

Alea. Phor. Id equidem ego expertus sum saepißimè.

Pam. Et ego certè. Verum heri fortunatus fui

Satis: & hodie etiam futurum me confido: nam

Animus nescio quid mihi praesagit boni.

≤line=330≥ Atque huius, quicquid erit, felicitatis, te

Participem fore promitto. Phor. Promißis quis non diues

Esse poßit? ex quibus

Si quam spem in animo conceperim,

Ne id stultè fecisse videar, metuendum erit

≤line=335≥ Mihi. Pam. Bono animo esto. Sed quos huc ad nos venire

Video? adolescentuli sunt, ex illis nobis praedam

Sperare ausim. Praestolemur eos accedentes, &

Quid sint loquuturi obseruemus sedulò. Phor. Placet.

## 13. ACTVS III. SCENA II.

HARPALVS, PSEVDOLVS, PAMPHAGVS, PHORMIO.

Eiusdem generis.

ECquis me est fortunatior? cui ex voto contigêre

≤line=340≥ Omnia. Pse. Quis hic beatum se venditat?

Tun’ Harpale? Har. Ego ipse Pseudole. Pse. Quid tibi accidit,

Quod solito es hilarior? Har. Rogas?

≤page=69≥

Videsne novis me indutum! Pse. Video, &

Formosior mihi nunc esse videris, quam dudum.

≤line=345≥ Har. Vestes formam commendant. Pse. Verum dicis. at

Aliud est, quod te rogem. Har. Quid? Pse. Vt valet

Crumena? Har. Eam mihi mater planè turgidam

Reddidit. Aspice. Pse. Hui, vnde tanta ei liberalitas?

Har. Arte tractaui doli

≤line=350≥ Ignaram. Pse. Ego quoque meam ad eundem fefelli

Modum. Hem, appende. Pam. Audin quid dicant? Phor. Audio

Et gaudeo. Pam. Praeda haec nostris digna est vnguibus.

Pho. Nihil herculè posset nobis accidere opportunius.

Pam. Quid ais? an nunc etiam, quod dicebam modo,

≤line=355≥ Nobis hodie euenturum boni,

Vanum atque contemnendum existimas! Phor. Nullo modo.

Accedamus ad eos, atque appellemus comiter.

Pam. Praecedo, sequere. Nae ego loculos, quos turgidos

Se habere gloriantur, planè exhausero. Phor. Credo

≤line=360≥ Futurum, nam quo pacto id fieri soleat, calles optimè.

Har. Eho Pseudole, satis iam hic substitimus diu.

Ad diuersorium nos recipiamus, &

Diem hunc laetum atque hilarem sumamus. Pam. Iam

Alloquendi tempus est.

≤line=365≥ Hem, saluete adolescentuli, quò vobis est iter?

Pse. Extra vrbem prodeambulare lubitum est longius.

Nam ruri hoc tempore esse malumus, quam in ciuitate, vbi

Populi paßim offendit concursus, & frequentia.

≤folio=E3≥

≤page=70≥

Pam. Nos vobiscum ibimus, si admittitis. Pse. Quidni?

≤line=370≥ Iucundus, vt dici solet, comes pro vehiculo est.

Phor. Rectè, nihil potuit dici festiuius.

Har. Vbi ambulando acuerimus

Stomachum, potatum, ac commessatum aliquo diuertemur.

Pam. Idem & nos facere proposueramus. Ps. Eia gaudeo.

≤line=375≥ Compotores tam commodos

Nobis euenisse. Sed iam deambulauimus

[^27]Satis, & animus iamdudum est in poculis.

Ha. Ego quoque sitim mihi contraxi. Sed quonam ibimus?

Pho. Hospitem probum dabimus, vbi

≤line=380≥ Potandi atque commessandi commodus

Erit locus. Pse. Nihil herculè est, quod cupimus magis:

In laetitia enim, ac gaudio hunc diem exigere

Certum est nobis. Pam. Peruenimus

Quo ire constitueramus. Sequimini, pulsabo ostium.

≤line=385≥ At eccum commodè exeuntem cauponem, alloquar.

## 14. ACTVS III. SCENA III.

PAMPHAGVS, SANNIO. PHORMIO, HARPALVS, PSEVDOLVS.

Eiusdem generis.

SAlue Sannio. San. Saluete boni viri, & vos adolescentuli,

Aduentus vester nobis est gratißimus.

Intrate. Phor. Praecede, sequimur. Har. Nunc cantharum promi iube:

Nam me iamdudum torquet sitis. San. Faciam herculè sedulò.

≤line=390≥ Pse. Pol aptum hic commessandi nacti sumus

≤page=71≥

Locum. Pam. Nullum vsquam reperias commodiorem. San. Cereuisia haec

Sit fausta vobis omnibus. Phor. Euge, bene fecisti, qui mihi

Dedisti cantharum: ariditate enim fauces

Crepant mihi. Praebibo adolescens. Sed quod tibi

≤line=395≥ Est nomen: Har. Harpalus. Phor. Quod tibi? Pseud. Pseudolus.

[^28]Pam. Rectè, nomina conueniunt. Phor. Tibi igitur Harpale.

Har. Vt saluti sit precor. Sed ebibe

Dimidium. Phor. In eo te decipiam minimè. Hom, viden’?

Har. Video Phor. Responde igitur. Har. Faciam idque sine mora. Hem.

≤line=400≥ [^29]Tibi Pseudole. Pse. Sit salutiferum, at ebibe. Har. Eho,
quid videtur.

Pse. Virum te praebuisti strenuum, laudo.

Agedum hospes, prome alterum. San. Fiet. Har. Nunc genio indulgeamus.

Et simus hilares. San. Felix sit vobis hic potus. Har. Hem,

Tibi debetur Pseudole. Pse. Scio. Tibi Pamphage:

≤line=405≥ [^30]Sed eadem qua accepi conditione. Pam. Nil recuso.

Pse. Accipe, & si quid fefelli, redde cantharum.

Pam. Non herclè reddam: nam probe

Officio functus es tuo. Sed agedum Sannio,

[^31]Mensam insterni, & opiparum nobis hic apparari

≤line=410≥ Iube conuiuium: neque enim potandum solum,

Sed edendum erit nobis. Quin vinum quoque vt

Promatur effice. San. Faciam.

≤folio=E4≥

≤page=72≥

Vos modo confidite; faxo vt iam iam parata

Sint omnia. Pam. Nunc omnes ex animo nobis sunt

≤line=415≥ Eijciendae aegritudines. Phor. Hanc vnam ob caussam huc
venimus.

Agitedum, admoueamus manus patinis. Quisque capiat.

Quod palato maxime sapit suo.

De armo hoc ouillo mihi partem sumam: videtur

Enim probè atque diligenter assus. Me

≤line=420≥ Imitamini, & quisque sibi consulat. San. Felix

Faustumque hoc vobis sit vinum. Pse. Optimè herculè

Factum, nam vinum bibo libenter. Pho. Atque ego vinum

Cuiuis facile antepono cereuisiae. Har. Nae tu mecum

Sentis Phormio. Pse. Harpale, hunc vini tibi

≤line=425≥ Praebibo cyathum. Har. Laetus herculè accipiam, & ebibam

Laetior. Ego tibi Pamphage. Pam. Prosit Harpale.

Phor. Eho, quid istud? an ego vobis hic ignotus sum omnibus?

Pam. Quid ita? Phor. Quia nemo mihi praebibit. Pam. Id herculè

Nostrâ culpâ accidit. Sed quod dispendij

≤line=430≥ Est factum, sarciam. Tibi Phormio. Phor. Habeo gratiam.

San. Agite, ne parcite sodes, quae apposuimus ferculis.

Apparatus tenuis est. Quod si ante sciuissemus

Vos huc venturos, obsonati fuissemus

Largius. Phor. Quae apposita sunt, abunde nobis

≤line=435≥ Sufficient. Praebibo tibi Sannio. San. Vt faustum tibi

Sit opto. Quo pacto vobis sapit vinum? Har. Optime.

≤page=73≥

San. Lubenter istud audio. Pse. Ohe, potatum est satis:

Ludendi iam tempus est. Pam. Placet.

Sed quanti ludemus. Pse. Floreno. Pam. Fiat: San. Ecce vobis

≤line=440≥ Fritillum, & tesseras. Pho. Nihil

Opus erit Fritillo. Solae tesserae

Sufficient nobis. Pam. Sic est. Sed pecuniam

Deponamus praesentem. Har. Ita fieri oportet.

Pam. In ludendo socius erit mihi Phormio. Har. Placet.

≤line=445≥ Tu mihi Pseudole. Pse. Agite, sit ita. Sed pecunia

Vtrimque deponatur. Phor. Fiet. Ego, quia tesseras

Mihi tradidit hospes, bonis auibus exordiar

Lusum nisi quid dissentitis. Har. Concedimus.

Pho. Ecce vobis quatuor. Pse. Sic est. Phor. Nobis Septem.

≤line=450≥ En rursus septem, vicimus. Aliam pecuniam

Deponite. Har. In promptu est. Sed nunc mihi tesseras

Tradi velim. Pho. Accipe. Har. Quod cadet

Vestrum erit. Nouem, videtus?

Pam. Probè. Har. Nos octo habemus. Pam. Perge. Eho nouem

≤line=455≥ Rursus. Vicimus & hoc. Pse. Fatemur, ne ride.

Fortuna inconstans, & varia est. Pho. Fateor. Har. Nunc plus erit

Deponendum. Pho. Quantum lubet. Har. Quatuor hos aureos

Ego depono vos adijcite totidem. Pam. Nimium id quidem

Sed nihil refragamur. En & nostros quatuor. Pse. Nunc mihi

≤folio=E5≥

≤page=74≥

≤line=460≥ Tesseras dari velim. Phor. Placet.

Pse. Aduertite. Vobis quinque, nobis sex. Pam. Video.

Euge, bene cecidere tesserae,

[^32]Quinque sunt. Et haec nostra est pecunia.

Har. Nae nos infortunati sumus.

≤line=465≥ Sed iam à ludendo desistendum existimo,

Cum non ita multum nobis restet in marsupijs.

Pam. Pergamus: & quicquid vobis superest pecuniae,

[^33]Deponite. Non semper aduersabitur

Fortuna. Har. Quid videtur Pseudole. Pse. Deponamus omnia.

≤line=470≥ Pam. Nos tantundem. Ego nunc, quid Fors sit allatura,

Experiar. En duodecim vobis: nobis vndecim. Rursum

Ecce vndecim. Quid nunc vobis videtur? Haec

Nobis cedunt omnia. \-\--

## 15. ACTVS III. SCENA IV.

SANNIO, PAMPHAGVS, PHORMIO, HARPALVS, PSEVDOLVS,

Eiusdem rationis versus.

\-\-- Crucior hos nihil aliud

Quam ludere: potare eos malim. Pam. Commodè

≤line=475≥ Ingreditur hospes. Eho, rationem subduc Sannio.

San. Hui, tam citò? Phor. Aliò nostra nos vocant negotia. San. Vt

Videtur. Quatuor floreni mihi debentur. Parm. Hem,

Bene me herculè. cuique soluendus erit vnus.

San. Ita est. Pam. Accipe nostros duos. San. Habeo pol gratiam.

≤line=480≥ Valete viri boni. Phor. Vale Sannio. San. Ehodum

≤page=75≥

Adolescentuli, an non & vos soluetis? Har. Quid

Soluemus miseri cum ne obulus quidem nobis

Supersit in loculu. San. Quid ita sodes? P. Quia

Nobis planè aduersa fuit fortuna. San. Quid istud mea?

≤line=485≥ Soluite. Har. Quid quaeso adimas nudis? San. Nudi herculè

Nondum estis. Agite, superiores protinus

Exuite vestes. Vah, quidnam cunctamini?

Fas mihi donec solueritis, seruauero.

Exuite inquam, nisi vapulare malitis.

≤line=490≥ Pse. Vis quidem haec est. San. Nunc abite

Quo vultis. Pse. Ah, itáne fieri oportet? San. Nondum

Abijstis improbi? Hoc vobis accipite. Har. Prò summe

Deus! quaenam haec est contumelia? Non satis

Erat nos vestibus exui, atque indignè ex aedibus

≤line=495≥ Exturbari, an lotio nos insuper

Perfundant? San. Sic tractari eos oportet, qui

Rem decoquunt. Har. Me miserum! quid nunc agimus Pseudole?

[^34]Pse. Nescio me herculè, nam vnà cum pecunia

Omne mihi perijt consilium; & me mei pudet.

≤line=500≥ Har. Ego quoque cum crumenam exhaustam, & vestibus

Me spoliatum video, arborem suspendio

Mihi quaerendam arbitror. Pse. Et me vitae iamdudum piget

Meae. Har. Aliquid tamen nobis erit

[^35]Inueniendum, neque planè despondendus animus. Sed \[\<anmus\]

≤line=505≥ Abeamus hinc: mox tibi meum consilium aperuero.

≤page=76≥

## 16. ACTVS IV SCENA I.

CHREMES, HARPALVS, PSEVDOLVS, SANNIO.

Iambici.

DE via profecto defatigatus sum

Planißimè. Hit quiescendi mihi commodus

Datur locus. Modo quod superest, perficiam iter. Sed

Ne quis mihi hanc telam eripiat, cauebo. Nam

≤line=510≥ Scio hic paßim multos vagari nebulones,

Impostores, ac sycophantas: ij ne me

Fallant, videndum est sedulò. Har. Quid tibi de eo

Videtur, quod modo dicebam Pseudole? Pse. Placeret, nisi

Cum periculo esset coniunctum. Har. Vah, indigentibus

≤line=515≥ Nullum pol fugiendum est periculum. Audaces

Fortuna iuuat. Pse. Sed ne audacia ea nobis in

Neruum erumpat metuo miser.

Har. Ah, meticulosus es nimis. Bene ominare, rem

Ex animi confido successuram sententia.

≤line=520≥ Sed video non procul hinc in gramine rusticum

Iacentem. Pse. Video & ego. Quid tum? Har. Rogas? telam

Habet, & dormit. Pse. Sic est. Har. Superi me perdant, nisi

Eam illi eripuero furcifero. Hem, circumspicè,

An tuta satis sint omnia.

≤line=525≥ Pse. Tutißima. Har. Praeda haec nostra est, altum dormit.

Hem quid videtur? Pse. Mirum ni Dea Lauerna propitia

≤page=77≥

Sit tibi. Har. Nae ille, vbi mox fuerit experrectus, eiulabit, cum

Telam sibi ereptam conspexerit. Reuertamur

Nunc ad cauponem, atque hac nostros redimamus

≤line=530≥ Vestes. Pse. Rectè. Nunquam audiui melius consilium dari.

Eamus. Opportunè, atque adeo in ipso tempore

Hic nobis est oblatus rusticus. Har. Nihil

Potuit fieri commodius. Sed clausas video fores.

Pulsabo. Heus heus Sannio, prodi ocyus. San. Quid vis tibi?

≤line=535≥ Har, Aperi inquam, atque egredere protinus.

Vt vestes redimamus huc redijmus. San. Vnde

Vobis pecunia tam cito? Pse. Tua quod nihil refert,

Desiste percontarier.

Hanc accipe telam, & vestes nobis reddito.

≤line=540≥ San. Eho telam, hanc, vt opinor, surripuistis alicui. At

Mea nihil interest. Sequimini me intrò: tibi

Vobis restituentur vestes. Pse. I prae, sequimur.

## 17. ACTVS IV. SCENA II.

SYRVS, SANCA, CHREMES.

Eiusdem generis versus

Via vndique quotidie ad dominum nostrum agricolarum

Querela deferuntur, quod nihil tutum

≤line=545≥ Sit ipsis à praedonibus, alijsque furibus:

Omnes huic vrbi vicinos pagos vt visamus, nobis

Praecepit. Et si quos istius generis homines alicubi

Inueniremus, eos comprehensos ad se statim

Pertraheremus. Id nunc exequendum erit

≤page=78≥

≤line=550≥ Nobis. Hem Sanga, & Geta praecedo, sequimini me. Chr. Hui,

Dum defessus quiescere

Tantum statueram, planè obdormiui. Nunc tempus est

Surgendi, ac progrediendi longius. At at, quid

Hoc? vbi tela est? Eheu, dormienti adempta est

≤line=555≥ Mihi. Deus istum perdat sacrilegum, qui me

In publica via ausus est spoliare. O miseriam!

Quid nunc agam, aut quo me recipiam nescio.

Syr. Quid ille suo questu sibi vult rusticus?

Accedamus ad eum propiùs. Chr. Nae ego hominum

≤line=560≥ Qui viuunt sum infelicißimus.

Syr. Eho, quid vociferare? aut quid eiulas? Chr. Quid eiulem

Rogas? equidem perij. San. Quid ita? Ch. Telam quam in ciuitatem

Deferre proposueram, hîc erepta est mihi.

Syr. Quando istud est factum? Chr. Modo. San. Quo pacto? an palam

≤line=565≥ Per vim? Ch. Non, sed dum longiori itinere defatigatus,

Quiescere hic parabam paulisper, somnus

Me oppreßit. Mox experrectus, telam mihi

Ereptam inuenio miser. San. O praedonem audacißimum,

Sequere nos. Est non ita procul

≤line=570≥ Hinc prostibulum, quo nebulones, alijque malefici

Diuerti plerunque solent: ibi eum reperiemus forsitan,

Qui telam tibi ademit. Chr. Id vt fiat, faxit Deus.

Sy. Rectà eò properamus. tu interea nos hic

Praestolare. Chr. Faciam. Hei mihi!

≤line=575≥ Quid agam, siquidem haec tela perierit mihi! Ah, in qua

Tempora incidimus? quibus furari, rapere, atque

≤page=79≥

Praedari quisque licere existimat sibi.

Sed considebo hic paulisper, donec redeant.

## 18. ACTVS IV. SCENA III.

SYRVS, HARPALVS, SANGA, PSEVDOLVS, CHREMES.

Eiusdem generis versus

[^36]QVid hoc? hiccine vos reperimus nequißimi!

≤line=580≥ Har. O populares! ferte miseris auxilium subuenite

Innocentibus. San. Etiam subsidium implorare

[^37]Audetis sceleratißimi? Syr. In ipso crimine

Deprehensi vos innocentes

Dicis scelus? Har. Me miserum! in crimine

≤line=585≥ Quonam obsecro? San. Vah, quaeris impudens? vnde

Hanc nacti estis telam? aut cui eripuistis? Pse. In

Me pol tale non cadit facinus. Har. Neque

In me. Syr. Mentimini. Is cui adempta est, hic adest.

Hem rustice, respira: ecce telam. Chr. Quid, talam? Oh, beastis me.

≤line=590≥ San. Sequere. Chr. Istud quidem facio lubens. Syr. Mouete
vos,

Malefici, nisi obtorto collo malitis protrahi.

Har. Ah, siccine nobiscum agitis? San. Vapula trifurcifer.

Har. Eheu me infelicem! etiam verberas? Sy Eho,

Quid pugnos frustra laedis Sanga: non sentit nisi

≤line=595≥ Fustem mastigia. San. Crucior mihi baculum

Deesse, quo isti latera conteram improbo.

≤page=80≥

Pse. O nos miserrimos! Syr. Tace nequam, ac progredere. Sed

Herum eccum egressum conspicor.

## 19. ACTVS IV. SCENA IV.

LEONIDES, SYRVS, SANCA, CHREMES.

Eiusdem rationis versus.

REviso quam mox huc mei redeant ministri, quos

≤line=600≥ Quidem sine praeda non reuersuros existimo.

Tantam audio paßim esse nebulonum,

Ac furum multitudinem.

Quorum audacia ne impunita relinquatur, maxima

Nobis adhibenda est cautio. Sed video huc eos

≤line=605≥ Accedentes. Et nisi me oculi fallunt, duos

Huc ligatos pertrahunt. Manebo hîc, donec

Propius accesserint. Syr. Salue here. non infeliciter.

Vti vides, haec nobis succeßit venatio.

Adducimus ad te praedam. Leo. Hem, bene fecisti. laudo.

≤line=610≥ Sublimes eos intrò rapite, atque vinctos sedulò

Asseruandos curate, ne qua copia

Sit elabendi. Syr. Curabitur here.

Heus tu, quid stas rustice? Praetorem sequere, ac telam tuam

Esse dic. Chr. Nihil est quod aequè fecero lubens.

## 20. ACTVS V. SCENA I.

BROMIA, EVEVLVS, LESBIA.

Iambici.

≤line=615≥ PErij, interij miserrima! Siccine filium

Meum vnicum coniectum in carcerem mihi

≤page=81≥

[^38]Nuncias cognate Eubule? Eub. Sic est herculè

Factum vt dixi, remque itaque se habere intelliges.

Bro. Qui scis, aut vnde istud resciuisti obsecro.

≤line=620≥ [^39]Eub. Hisce oculis vidi, ac statim deinde id tibi

Vt nunciarem huc properandum putabam

Mihi. Bro. Nae tu tristißimum mihi adfers nuncium.

Eub. Neque solum istum tuum, sed alium insuper

Cum illo adolescentulum in vincula vidi deducier.

≤line=625≥ Bro. Eheu me miseram! mirum ni Harpalus is fuerit, eius

Sodalis. Sed quam huc ad nos exanimatam accurrere

Video. Nisi mihi hallucinantur oculi, Lesbia est.

[^40]Eub. Ea est ipsa. Bro. Ah, quam perturbata sit vide!

Les. Hei mihi miserae! actum est, siquidem verum est, quod audiui modo.

≤line=630≥ Eub. Audin’ quid dicat? Bro. Audio, & animus metu, ac

Tremore inhorrescit mihi.

Compellabo. Eho Lesbia, quidnam est istud, quod

Te audisse praedicas? & quod animum perturbauit tibi?

Les. Quid? hiccine eras Bromia? Non praeuideram

≤line=635≥ [^41]Te. Nae nos omnium, qua viuunt, mulierum sumus

Infelicißimae. Bro. Quid ita? cedo. Les. Filij nostri

Comprehensi sunt, atque à praetore in carcerem

Detrusi. Bro. O miseriam! Idem & hic cognatus noster

Eubulus nunciauit mihi. Les. Credo, sed dic mihi

≤line=640≥ Quaeso, quid perpetrauerant?

Aut quodnam ob facinus capti dicebantur? Eub. Rusticum

≤folio=F≥

≤page=82≥

Quendam ab ijs spoliatum aiebant. Sed certi habeo nihil

Les. Eheu, quae est, si non haec miseria est appellanda maxima!

Iam vitae me taedet meae. Nunc accidit

≤line=645≥ Quod praeceptor nobis euenturum praedixit. Bro.Ah ,

Memini, & me illi non obsequutam doleo. Sed

Frustra. Eub. Desinite flere, & lamentarier:

Sed potius, quod ad hanc rem attinet,

Mecum consulite. Bro. Consilij in me reperio

≤line=650≥ Nihil. Eub. Dicam mihi quod in mentem venit.

Vos dijudicate. Les. Quid isthuc? Eub. Virgae, atque

Ferulae auctoritate ego illos liberandos

[^42]Esse arbitror. In quo quidem pecuniae vobis

Non erit parcendum. Bro. Eubule pecuniam

≤line=655≥ [^43]Nihil moramur, si modo filij seruari eâ

Possent. Eub. Poterunt. Ludimagistrum, qui eos

Docuit, statim accedite, eumque orate, vt vobis

Auxiliari dignetur. Quod quidem facilè

Ab eo impetrabitis, si hominem noui satis.

≤line=660≥ Les. Eho, quid faciemus Bromia? Br. Quid aliud, quàm

quod nos facere cogit necessitas, durum,

Vt aiunt, telum. Les. Eamus igitur. \-\--

## 21. ACTVS V SCENA II.

EVGENIVS, LESBIA, BROMIA.

Eiusdem generis versus.

\-\-- Graue profecto est

Docendi minus, multoque molestißimum.

Non tam ob peruersos iuuentutis mores, &

≤line=665≥ Ingenia ad nequitiam prona, quam ob stultam matercularum

≤page=83≥

[^44]Indulgentiam suos quâ perdunt liberos:

Laboremque hunc nostrum longè omnium reddunt

[^45]Difficillimum. Nae egò hoc saxum satis

Volui diu. At quid hoc? accedunt duae

≤line=670≥ Istae mulieres, cum quibus

Non ita pridem iurgium fuit mihi. &

[^46]Videntur esse tristiores. Mirum ni

Earum filij, qui peßimi sunt nebulones,

Aliquid perpetrarint mali. Opperiar eas

≤line=675≥ Hîc ante ostium. Les. Ehem Bromia, video didascalum

Stantem pro foribus. Bro, Commodè aedepol. Salutemus

Eum comiter, atque in genua procumbamus,

Oremusque supplices, vt subuenire

Nobis dignetur. Les. Ita nos facere decet. Bro. Ego

≤line=680≥ [^47]Illum compellabo prior

Tu, si quid fortè defecero, vti orationi

Meae subseruias vide. Les. Curabitur.

Eug. Nescio quid secum mußitent. Bro. Saluere te

Iubemus vir honorande: Eug. Vah, insidiosa herculè

≤line=685≥ Haec est ciuilitas. Satis superque salueo:

Paucis dicite, si quid est, quod me velitis.

[^48]Bro. Si qua in re te vnquam offendimus,

Nostrae vt id imprudentiae, atque inscitiae

Asscribas, nobisque pro tua clementia

≤line=690≥ [^49]Ignoscas, vehementer te oramus. Praeterea vt in his

Nostris aerumnis, atque calamitatibus,

Opitulari nobis digneris. Eug. Agitedum surgite:

Et, in quo mea opera vobis sit opus, dicite.

≤folio=F2≥

≤page=84≥

[^50]Bro. Faciam, quanquam me dicere pudet: & dicendum est tamen,

≤line=695≥ Filij nostri periclitantur de vita, ni ope,

Vir humanißime, seruentur tuâ.

[^51]Eug. Quid commiserunt? Bro. Furti eos

Accusari audiuimus modo.

In quo quidem facinore deprehensi ante sunt

≤line=700≥ Nunquam. Les. Est vt dicit Bromia.

Eug. Quid, an non dixi hoc euenturum? Les. Dixisti ô bone,

Et peccatum à nobis est maximum. Nunc in

Te vno omnis spes est nobis. Ad te venimus,

[^52]Subsidium expetentes supplices.

≤line=705≥ Eug. Quid vultis vt faciam? Bro. Virgae, ac ferulae tuae

Auctoritate vt illos liberes. Eug. Quo pacto istuc queam

Cum iam meam reliquerint scholam. Les. Sic est. Sed hoc

Tecum cogita, eos nonnisi paucos abfuisse

Dies. Bro. Misereat te nostri. tuaque ope

≤line=710≥ Succurre nobis infelicibus Gratas

Nos dices, atque memores. Les. Moueant te nostrae lachrymae.

Bro. Puerilis aetatis te moueat imprudentia.

Les. Adhaec viduas, atque pupillos tibi defendendos cogita.

Eug. Desinite orare. Quanquam haud bene de me estis

≤line=715≥ Meritae, tamen experiar, quid hac

In re efficere queam. Iniuriae

Obliuisci decet. Bro. Non solum gratiam tibi

Habemus vir colende, sed referemus etiam maximam.

≤page=85≥

Eug. Sequimini me intro, atque ibi paulisper expectate, dum

≤line=720≥ Me paro. Bro. Eho Lesbia, sequamur. Confido ego

Eum aliquid effecturum boni.

## 22. ACTVS V. SCENA III.

LEONIDES, SANCA, HARPALVS, PSEVDOLVS.

Eiusdem generis.

[^53]Morte ex iudicum sententia

Mulctandos. San. Curabimus here. Leo. Digni meherculè

Sunt qui indignis pereant modis: nam tales in Republica

≤line=725≥ Bene instituta, nequaquam sunt tolerandi.

[^54]Syr. Procedite scelesti, atque etiam restitatis?

Har. O miseriam! nullúsne nobis auxiliabitur

[^55]Infelicibus? Pse. Hei mihil nemo est quem nostri

Misereat? San. Tacete, ac pergite:

≤line=730≥ Dignum vestris sceleribus luetis supplicium.

Syr. Adducimus ad te here, quos voluisti. Leo. Bene fecistis. Hem, ad

Precandum vos componite,

Et in genua procumbentes, Deum orate, vt

Animis vestris propitius esse dignetur.

≤line=735≥ Har. Vt te nostri misereat obsecramus supplices.

Leo. Nullius me miseret, infelicitatis

Qui ipse est auctor sua: Bonis nocet, quisquis

Pepercerit malis. Pse. Vae nobis infelicibus.

≤folio=F3≥

≤page=86≥

Adeste huc adolescentuli

≤line=740≥ [^56]Et ad hoc triste concurrite spectaculum.

Ex nobis exemplum capite, vobis quod ex vsu

Erit. Felices sunt aliena quos

Emendant infortunia.

Har. Parentum praeceptis, atque magistrorum ne

≤line=745≥ [^57]Aduersemini videte sedulò. Improborum

Consortium fugite, atque à furto, alijsque rebus

Malis, ac vetitis temperate: ne in idem,

[^58]Quod nobis nunc impendet, exitium illabamini.

Leo: Ohe, mittite lamentationes,

≤line=750≥ Et ad moriendum vos parate, Deo animorum vestrorum

Salutem commendantes supplices Har. Eheu,

Quam miserum est mori? \-\--

## 23. ACTVS V. \[\< IV\] SCENA IV.

EVGENIVS, BROMIA, LESBIA, HARPALVS, LEONIDES, PSEVDOLVS.

Eiusdem generis.

\-\-- Eug. Hem puer,

Sequere me cum virga, & ferula: & vos mulieres.

Ad praetorem rectâ nunc procedo viâ.

≤line=755≥ Bro. Immo in forum potius: nam eò

Illos modo deductos audiuimus. Eug. Vt lubet.

[^59]Les. Sed ne serò veniamus metuo. Bro. Idem mihi

Curae est maximè. Eng. Bono

Animo estote. Sed maturemus. Magnam in foro

≤line=760≥ Conspicio hominum frequentiam, vt fieri solet,

Quando de maleficis supplicium sumitur.

≤page=87≥

Bro. Heu me infelicem! nulla sum: perij, interij miserrima,

Scalas erectas ad patibulum conspicor.

Eug. Eho. respirate, atque animum recipite. Venimus

≤line=765≥ In tempore. Les. Vocem tollam. Heus heus, omittite

Paulisper, quod agere coepistis: quidque hic didascalus

Sit dicturus, audite obsecro. Har. Matris vocem mihi

Audire videor. Illam oro, vt mihi alloqui

Liceat, priusquam morior. Leo. Eho, quid hac res vult sibi?

≤line=770≥ [^60]Eug. Salue Domine praetor. Leo. Et tu bone vir. Eug.
Oro,

Vt tantisper quod instituisti, intermittere

Digneris, dum pauca loquentem audiueris.

Leo. Fiat, concedo. Eug. Hem matrona, praetori supplices

Ad genua accidite. Quos huc, in crucem suspendendos

≤line=775≥ Duci iußisti, harum viduarum filij

[^61]Sunt, meique discipuli. Leo. Credo sed in furto tamen

Deprehensi. Eug. Non inficior. Sed quoniam inscijs,

Atque adeo inuitis matribus, non plus quam triduum

Ab improbis seducti, nequitiae sese dedidere, neque

≤line=780≥ Antea tale quippiam ab eis perpetratum est vnquam, vt

Tu publici illos morte punias, neque

Dicere, neque licere tibi arbitror: quando

Scholarum priuilegia illos ex huiusmodi

Poena, veteri, ac laudabili

≤line=785≥ Consuetudine, atque more liberant:

[^62]Vt antè saepe factum nouimus. Quare

≤folio=F4≥

≤page=88≥

A te petimus, vir honorande, vt puerilis

Incogitantiae, at fragilitatis misertus, eos

Nobis puniendos tradas. Gratas non solum tu has

≤line=790≥ [^63]Duas matres, sed famuli etiam tui esse sentient.

Leo. Oratione tua tam cordata, ac graui,

Tum adolescentium imperitia

Commotus, tibi eos tuo arbitratu castigandos

[^64]Trado vir humanißime. Hem

≤line=795≥ Matronae surgite. Bro. Gratiam tibi habemus, ac

Referemus etiam, praetor clementißime.

Tum huius erga nos beneficij, quoad vixerimus,

Memores erimus. Leo. Soluite eos, ac praeceptori committite.

Eug. Nunc in genua procumbite, atque gratias

≤line=800≥ Praetori agite. Har. Maximas tibi praetor

Benignißime ago gratias,

[^65]Qui me ex morte liberatum vita donasti. Pse. Et

Ego quoque mitißime Domine, meam salutem

Tibi acceptam refero. Leo. Bene facitis, quando

≤line=805≥ Gratos vos praebetis. Sed etiam atque etiam videte, vt
posthac

[^66]Ab omni maleficio abstineatis, ne rursum in manus

Nostras illabamini. Har. & Pse. Curabitur

Sedulo. Eug. Spectatores, non est quod hîc moremini

Diutius. Quod restat, in schola peragetur, ibi

≤line=810≥ Poenas, qui deliquerunt, luent. Valete, & plaudite.



# Back



FINIS.

[^1]: *In margine* Troch.

[^2]: *In margine* Troch.

[^3]: *In margine* Troch.

[^4]: *In margine* Troch.

[^5]: *In margine* Troch.

[^6]: *In margine* Troch.

[^7]: *In margine* Troch.

[^8]: *In margine* Troch.

[^9]: *In margine* Troch.

[^10]: *In margine* Troch.

[^11]: *In margine* Troch.

[^12]: *In margine* Troch.

[^13]: *In margine* Troch.

[^14]: *In margine* Troch.

[^15]: *In margine* Troch.

[^16]: *In margine* Troch.

[^17]: *In margine* Troch.

[^18]: *In margine* Troch.

[^19]: *In margine* Troch.

[^20]: *In margine* Troch.

[^21]: *In margine* Troch.

[^22]: *In margine* Troch.

[^23]: *In margine* Troch.

[^24]: *In margine* Troch.

[^25]: *In margine* Troch.

[^26]: *In margine* Troch.

[^27]: *In margine* Troch.

[^28]: *In margine* Troch.

[^29]: *In margine* Troch.

[^30]: *In margine* Troch.

[^31]: *In margine* Troch.

[^32]: *In margine* Troch.

[^33]: *In margine* Troch.

[^34]: *In margine* Troch.

[^35]: *In margine* Troch.

[^36]: *In margine* Troch.

[^37]: *In margine* Troch.

[^38]: *In margine* Troch.

[^39]: *In margine* Troch.

[^40]: *In margine* Troch.

[^41]: *In margine* Troch.

[^42]: *In margine* Troch.

[^43]: *In margine* Troch.

[^44]: *In margine* Troch.

[^45]: *In margine* Troch.

[^46]: *In margine* Troch.

[^47]: *In margine* Troch.

[^48]: *In margine* Troch.

[^49]: *In margine* Troch.

[^50]: *In margine* Troch.

[^51]: *In margine* Troch.

[^52]: *In margine* Troch.

[^53]: *In margine* Troch.

[^54]: *In margine* Troch.

[^55]: *In margine* Troch.

[^56]: *In margine* Troch.

[^57]: *In margine* Troch.

[^58]: *In margine* Troch.

[^59]: *In margine* Troch.

[^60]: *In margine* Troch.

[^61]: *In margine* Troch.

[^62]: *In margine* Troch.

[^63]: *In margine* Troch.

[^64]: *In margine* Troch.

[^65]: *In margine* Troch.

[^66]: *In margine* Troch.

