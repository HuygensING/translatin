# Front

/

COMOEDIAE DVAE.

I. ISAAC.

De Immolatione Isaac.

STVDENTES.

De vita & moribus studiosorum.

QVARVM PRIOR RECENS SCRIPTA.

posterior iam olim edita, nunc vero recognita

& multis in locis correcta est.

Christophoro Stym-

melio D.

ACCESSERVNT ET ALIA EIVS-

dem authoris Poëmatis.

STETINI IN OFFICINA ANDREAE

Kellneri, Anno 1579.

ILLVSTRISSI¬

MO ET INCLYTO PRIN¬

CIPI AC DOMINO, DOMINO IO¬

HANNI GEORGIO, Marchioni Brandenbur¬

gensi, Sacri Romani Imperij Archicamerario & Electori,

Borußiae, Stetini, Pomeraniae, Cassuborum & Vandalo¬

rum, & Crosnae in Silesia Duci, Burggrauio No¬

rimbergensi, Principi Rugiae, &c. Do¬

mino suo clementißimo.

Gratiam & pacem à Deo per Chri¬

stum precatur.

ILlustrissime & Inclyte Prin¬

ceps Elector, Domine Cle¬

mentissime, Platonem iam

moriturum Deo & naturae

gratias egisse memoriae pro¬

ditum est, quod homo non bestia, quod

masculus non foemina, quod Graecus

non Barbarus, quod Atheniensis non

Thebanus, quod Socratis non alio tem¬

pore natus esset. Quae cum diligentius

expendo, agnosco me multo grauiores

aeterno Deo Patri Domini nostri Iesu

Christi, causas gratias agendi habere:



Quod homo, qui ad imaginem & simili¬

tudinem Dei conditus est, natus, quod

ad regni coelestis haereditatem per Chri¬

stum renatus, quod Francofordiae ad

Viadrum ab honestis parentibus, sub pi¬

is & Christianis Principibus genitus, &

in Academia educatus, quod eo tempo¬

re, quo lux veritatis, quae densissimis te¬

nebris obscurata fuerat, rursus exorta, &

doctrina coelestis a corruptelis Pontifi¬

cijs per Lutherum virum Dei repurga¬

ta & vindicata est, in hanc vitam edi¬

tus, & Praeceptoribus eruditissimis, in

primis autem VVillichio & Melantho¬

ne vsus sim. Pro quibus summis bene¬

ficijs quas Deo gratias agam non inue

nio. Et quis fuit vnquam, qui, quas debet,

Deo pro beneficijs eius gratias egerit vel

agere potuerit. Tanta enim sunt Dei

erga nos beneficia, vt in hac mentium

nostrarum caligine ea vix agnoscere, ne¬

dum pro dignitate satis praedicare possi¬

mus. Magnum & ingens est benefici¬

um Dei, quod ad suam imaginem & si¬

militudinem nos condidit, vt suam nobis



sapientiam, iustitiam & vitam commu¬

nicaret, & rursus à nobis in aeternae &

coelestis vitae consuetudine agnosceretur

& coleretur. Magnum, vel potius mul¬

tò majus, imò maximum est beneficium

Dei, quod post lapsum in gratiam nos re¬

cepit, & filium suum vnigenitum & di¬

lectum ad redimendos nos à potestate

tenebrarum misit in hunc mundum, &

vt in integrum restitueremur, lauacro a¬

quae per Verbum & Spiritum sanctum

regenerauit, renouauit & saluos fecit.

Quibus beneficijs, vt nihil majus cogita¬

ri potest, ita nulla in hac naturae corruptae

infirmitate reliqua est facultas, quae ad

condignam gratiarum actionem sufficere

possit. Huc accedit, quod non tan¬

tum summi beneficij loco agnosco, ve¬

rumetiam in maxima foelicitatis meae

parte pono, quod, vt dictum est, à paren¬

tibus etsi non splendido, honesto tamen

loco progenitus, & in ipso quasi sinu eius

Academiae, quam Ill. Pr. Elector Ioa¬

chimus I. Ill. C. T. Auus fundauit, &



Ill. Pr. Elector Ioachimus II. instaurauit,

Tuaque Ill. C. iam amplificauit, educatus

sum, in quà cum pietatis veritatisque coe¬

lestis doctrina ingenuas & liberales artes,

& linguas etiam Latinam & Graecam di¬

dici, saniorisque Philosophiae gustum deli¬

baui, donec tandem post funestissimam

belli Germanici tempestatem, durante

adhuc obsidione Magdeburgensi, Vite¬

bergam profectus Melanthonem & Fur¬

sterum docentem Hebraeam linguam

audiui. In potissima etiam foelicitatis

meae parte pono, quod cum III. C. T.

voluntate & optimo consilio Patris cum

Ill. Pr. Iohanne Alberto, Duce Megalo¬

pyrgensi, fratre Friderico Marchione

Brandenb. in Academiam patriam, exco¬

lendi ingenij gratia, Anno 1541. venis¬

set, tunc quoque VVillichium Romuli &

Remi & Numae Regum Romanorum

vitas à Liuio descriptas, & cum Ill. C. T.

Pater decreto Imperij expeditionem in

Vngariam contra Turcam sequenti an¬

no suscepisset, VVillichiumque secum abdu

xisset, Sabinum Ouidij fabulas & Pon¬



tani de Principe libellum, D. VVitter¬

stadium Institutiones Imperiales, enar¬

rantes audiui. Quarum lectionum si¬

cut & frequentis Ill. C. V. conspectus

recordatio mihi hodieque est iucunda &

valde me oblectat, vt quoties memoria

repeto, videar mihi adhuc IIl. C. V. lecti¬

ones iam dictorum doctissimorum virorum at¬

tente & diligenter audientes quasi contu¬

eri. Cumque illo ipso tempore studia lite¬

rarum magis quam antea florerent, singulari qua

dam naturae inclinatione excitatus ad

scribendos etiam versus animum adieci,

& non multò post, Anno 1545. vid.

scripsi Comoediam, cui ab Argumento

Scholastico STVDENTES Titu¬

lum feci, quae VVillichij & multorum

aliorum doctissimorum virorum calcu¬

lo approbata, VVillichioque volente &

vrgente, Anno 1549. primum Typis

excusa, in plurimorum hominum & eru¬

ditissimorum virorum manus venit, in

multis Scholis luuentuti proposita, mul¬

tis in locis acta, multoties etiam recusa



est.

Valde enim huic studio, si quis ali¬

us, deditus fui, & vt vsum aliquem mi¬

hi in scribendis Versibus compararem,

Phoebo etiam & Musis non vsque adeo

propitijs, multùm & saepe scribendo sty¬

lum, quem dicendi Magistrum Cicero

vocat, exercui, donec tandem ad Schola¬

stica & Ecclesiastica Ministeria acce¬

dens, grauioribus studijs addictus, & ne¬

gotiosissimis functionibus occupatus,

aliquomodo studium Poëticum relin¬

quere coactus fui, quod tamen nunquam

prorsus abieci, sed semper quantum fieri

potuit, adhuc colui, & vt amicis gratifica¬

rer interdum Elegias, Epitaphia & Epi¬

grammata quaedam scripsi. Ante bien¬

nium vero rursus instinctu, vt puto, di¬

uino impulsus ad nouam aliquam Co¬

moediam scribendam animum appuli.

Volui enim periculum facere & experi¬

ri, an adhuc ex veteri vsu esset aliqua in

me facultas ad scribendum Carmen reli¬

qua. Cogitanti autem mihi de Argu¬

mento, quod & aetati & professioni meae

con¬



congrueret, placuit Historia de Immola¬

tione Isaci, quae & mysterio plena est,

& multiplicem doctrinam, coniun¬

ctam cum locuplete penu suauis & salu¬

taris consolationis continet. Sumsi igi¬

tur hanc in manus, & facta distributione

seu dispositione partium ad scribendum

consedi, & opus aggressus sum, & quod

diuino instinctu coepi, diuino etiam au¬

xilio breui tempore, nempe à 14. No¬

uembris Anni 1576. vsque ad 8. lanua¬

rij Anni sequentis, perfeci: Vt ipse¬

met satis mirari nequeam, quod post an¬

nos triginta duos à primo illo conatu ad

adolescentiae studia quasi postliminio

quodam reuersus hoc, quantillum etiam

id est, praestare potuerim. Etsi autem

mihi non est dubium, non defuturos esse

cauillatores, & obtrectatores, qui minus

dextrè intérpretabuntur, quod iam hisce

studijs operam dem, non tamen ab hac

aetate & Professione mea prorsus alie¬

num esse scribendorum versuum exer¬

citium existimo, praesertim in Argu¬



mento Professioni meae congruente.

Nam factitarunt hoc & summi nominis

Theologi. Extant enim Gregorij Na¬

zianzeni, qui Theologus κατʼ ἐξοχὴν di¬

ctus est, Poëmata, & Tragoedia χριστὸς

πάχων, Christus patiens. Extat Apol¬

linarij Psalterium Heroico carmine scri¬

ptum, & elegantissima Paraphrasis Non¬

ni in Euangelium Iohannis Heroico si¬

militer carmine scripta, & alia. Et re¬

ctè a Cicerone dictum esse iudico, quod

in Oratione pro Archia Poeta scribit:

Haec studia adolescentiam alunt, senectu¬

tem oblectant, secundas res ornant, ad¬

uersis perfugium ac solatium praebent,

delectant domi, non impediunt foris,

pernoctant nobiscum, peregrinantur, ru¬

sticantur.

Hanc igitur nouam Co¬

moediam cum in lucem edere & iudicia

doctorum de ea subire constituissem,

priorem illam Comoediam STV¬

DENTES sub incudem reuocaui &

recognitam multis in locis correxi & e¬

mendaui, & vt cum huius nouae Comoe¬



diae editione coniungeretur decreui.

Quaerenti autem mihi Patronum, sub

cuius nominis auspicio in lucem prodi¬

ret, nemo se obtulit cui potius quam Ill.

C. T. dedicanda videretur. Primum

ideo, quod Ill. C. T. hanc, quanta illa

cunque est, scribendorum versuum facul¬

tatem acceptam referre me debere agno

scam, quod in patria Academia, ab Ill. C.

T. Auo fundata, à Patre instaurata, & ab

Ill. C. T. amplificata, eam consecutus

sim. Deinde quod illo ipso tempore,

quo Ill. C. T. in patria Academia bonam

operam studijs literarum nauauit, pri¬

mum versus scribere didici. Postea

quod vt prior illa Comoedia illo ipso An

no, quo Ill. C. T. Nuptiae cum Ill. Prin¬

cipe ac Domina, Domina Sophia, Du¬

ce Lignicensi, cuius Epitaphium cum

Epigrammate subiecimus, celebratae sunt,

ita haec eo anno, quo Ill. C. T. filia, Ill.

Prin. ac Domina, Domina Ertmutis,

Marchionissa Brand. Domina mea Cle¬

mentissima, Ill. Principi ac Domino, Do¬



mino Johanni Friderico, Stetini, Pome¬

raniae, &c. Duci, Domino meo Clemen¬

tissimo nupsit, scripta est. Postremò,

quod vt priorem illius editionem Sena¬

tui Patriae meae dedicaui, ita non imme¬

ritò hanc nouam cum illius recognitio¬

ne IIl. C. T. Patriae meae Principi, Do¬

minoque meo Clementissimo nuncupa¬

rem. Proinde debita cum subiectione

peto, vt III. C. T. Clementer à me, quic¬

quid id est, accipere, meque cum Clemen¬

tia complecti & sibi commendatum ha¬

bere dignetur. Est tenue & leuiden¬

se, fateor, munus, quod offero, cum col¬

lationem facio eminentiae Ill. C. T. cum

mea οὐδενίᾳ & scripti tenuitate: non du¬

bito tamen Ill. C. T. magis respecturam

esse animi subiectionem & humilis meae

subiectionis significationem, quam quod

in se est quod do ponderaturam esse. Te¬

nuis, non inficior, labor est, & hodie in

tanto contemtum & vilitate studij Poëtici

parui pretij, at magni tamen ponderis est

Argumentum, quod salutis nostrae My¬



sterium in figura & Typo, longè antè

praefiguratum quam completum est,

complectitur. Celebratur & valde

praedicatur à scriptoribus Artaxerxis

Regis Persarum singularis Clementia &

μεγαλοπρέπεια, quod etiam vel minima

munera, quae à subditis offerebantur cle¬

menter suscipere non dedignatus sit. Sic

enim scribit de Artaxerxe Rege Plutar¬

chiis: Artaxerxes Persarum Rex non

minus Regium & humanum, existimans,

parua libenter promteque accipere quam

magna tribuere, cum sibi in via obequi¬

tanti pauper quidam & operarius homo,

nihil aliud habens, ambabus aquam ma¬

nibus, è proximo flumine haustam, ob¬

tulisset, iucundè & suscepit & arrisit, ex

propenso animo dantis non ex dati pre¬

cio munus aestimans. χαρίτων γὰρ, iuxta

dictum nemini non notissimum, θυμὸς ἀριστός,

Cumque Ill. C. T. Clementissima erga li¬

teratos Humanitas & beneuolentia pub¬

lice nota sit, certam spem concepi, IIl. C.

T. hoc quoque meum tenue & leuidense



munusculum, à subdito subiectissimo a¬

nimo Ill. C. T. nuncupatum, clementer

accepturam esse. Quod reliquum est,

III\. C. T. AEterni Patris Domini nostri

Iesu Christi protectioni ad salutarem, pa¬

cificam & foelicem gubernationem, diu

incolumem & saluam commendo & quam

subiectissimè peto, vt Ill. C. T. me sibi

clementer commendatum habere velit.

Stetini 25. Martij, quo celebratur me¬

moria Incarnationis filij Dei, & mysteri¬

um Immolationis Isaac completum esse

creditur. Anno 1579.

IlI. C. T.

Subiectiss.

Christophorus Stymme.

lius D.



# Main



## PROLOGVS.

Senarij.

SAlutem vobis, spectatores optimi,

Precatur plurimam vetus ille Comicus,

Ante annos qui triginta duos Comoediam

STVdentes scripsit, ingressus vigesimum

≤line=5≥ Aetatis annum, & iam redit in proscenium.

Tunc argumentum aetati sumsit congruum.

Nam sicut fabrorum mos est fabrilia

Tractare, sic etiam iuuenis iuuenilia

Tractauit, & suis praebuit aequalibus

≤line=10≥ Iucundum, & gratum quoque alijs spectaculum:

Nunc aliud suasit aetas & profeßio

Post illud scribendi Argumentum sumere.

Nam totos triginta annos praefuit scholis,

Et coelestis doctrinae sparsit semina

≤line=15≥ In celebribus aliquot docendo Ecclesis,

Idcirco iam factus senex senilia

Tractare voluit, & hoc è sacris literis

Depromsit argumentum, quod mox scenica

Hae personae spectandum vobis proferent.

≤line=20≥ Fauete ergo linguis, arrectisque auribus

Auscultate, & benignè quaeso ignoscite,

Si minus haec tersa fuerit noua Comaedia,

Nec eleganti scripta stylo vt oportuit.

Nam multum ab eo latinitatis tempore

≤line=25≥ Dedidicit, quo primam scripsit Comoediam,

Legendis veterum scriptis horridioribus,

Vt minus authori licuerit poëticis

Vacare monumentis, vt solitus antea est.

Iam verò quod deerit styli elegantiae,

≤line=30≥ Hoc compensabit Argumenti mistici

Suauis cum grauitate antiqua iucunditas,

Latentis quod totum plenum est mysterij.

Hic nihil est quod castas aures offendere

Posset, nec quicquam quod sit dictum obscoenius

≤line=35≥ Hic nullus est leno, nulla est meretricula,

Vt sunt Poëtarum plerisque in fabulis.

Sed ex coelestis doctrinae sunt fontibus

Hausta omnia, ergo spectatores optimi

Vestrae sese commendat heneuolentiae

≤line=40≥ Huiusce author nouae & sacrae Comoediae,

Vt vestro patrocinio à rabidis morsibus

Sit Sycophantarum tutus, vos obsecrat.

## PERSONAE DRAMATIS

Angelus.

Abrahamus.

Sarah.

Isacus.

Agar.

Ismaël.

Eleazarus. )

Ebedcaton ) serui Abrahami.

Syriscus. )

Androdus )

Schipcha serua Sarae.

Lothus.

Serui Lothi duo.

Mamre.

Escol.

Aner

Abimelech Rex Gerar.

Phichol Imperator Regis.

Satellites decem.

Nuncius Ismaëlis.

## PERIOCHA.

Senarij

DVos Abramus cum genuisset filios,

Vnum ex Sara sterili & effoeta coniuge.

Et ex Aegyptia famula Agar alterum,

Huic Ismaëli, illi Isaco nomen dedit.

≤line=5≥ Cumque Ismael sese gereret petulantius,

Et Agar heram suam Saram contemneret,

Abramus eiecit matrem cum filio,

Sarae vxoris suae consilio obtemperans,

Et comprobante hoc eius consilium Deo.

≤line=10≥ Cum matre vero extorris factus Ismael,

Hinc inde oberrans tandem in deserto Pharan

Consedit, Arabum factus Princeps maximus.

Et post tentatus est Abramus a Deo,

Suum immolare iussus filium Isacum,

≤line=15≥ Bonorum cunctorum ex asse haeredem vnicum.

Naturam vicit vt morem gereret Deo,

Et cum iam cultro iugulum peteret fili,

Mox audiuit sonantem vocem coelitus,

Manum ne extendas in puerum, & vt respicit,

≤line=20≥ Pro gnato haerentem in dumis arietem obtulit.

## Actus I. Scena I.

LOTHVS.

Senarij.

Ternè Deus coeli terraeque conditor,

Quem solum verum agnoscimus & colimus Deum

Quam mirabilia facta tuà sint & opera,

Gomorrhae & Sodomae testatur spectaculum,

≤line=5≥ Abs te recens in peßimam gentem editum.

Totus cohorresco, diem cum cogito

Quo tuus in illam iustus furor excanduit.

Dici nequit quanta fuerit loci amoenitas

Et quanta fertilitas, vt nulli cesserit

≤line=10≥ Terrarum, quae per orbem hinc inde sunt sitae,

Ac ne quidem Aegypto, quae est fertilißima,

Vt meritò Paradisus Domini vocarier

Et dicier potuerit, sed nunc coelitus

Quinque illae ciuitates, igne & sulphure

≤line=15≥ Accensae, prorsus conflagrarunt cum incolis.

Et totus hic tractus mari, quod mortuum,

Vel Asphaltites alio nomine dicitur,

Submersus & contectus est, & mortuum

Vocatur inde, quod viui prorsus nihil

≤line=20≥ In eo est, & ne mergi quidem viuum potest.

Terra adiacens nigra est & rara velut cinis,

Et quamuis pomiferae nascantur arbores

Adhuc illis locis, speciem prae se ferunt

Quidem pomorum, illarum fructus arborum,

≤line=25≥ Verum manu cum paululum compresseris

Nil aliud quam cinereum puluerem exprimet.

Asphaltites vero à bitumine dicitur,

Quod in illo magna copia progignitur.

Voluisti ergo Deus optime & Ter maxime

≤line=30≥ Extare sempiternum irae vestigium,

Ad extremum mundi huius vsque terminum,

Vt omnes, qui post nos reliqui erunt, posteri

Cognoscant, esse te mentem castißimam,

Et velle etiam coli cum castimonia,

≤line=35≥ Totasque gentes delere atque perdere

Cumque ipsa stirpe eradicare funditus

Propter libidines & turpitudinem

Vitae, quam exercuerunt omnes maximam,

Qui incoluerunt istam Pentapolin floridam,

≤line=40≥ Non cogitantes quod primus mundus quoque

Propter libidines perijt tristißimo

Cataclysmo vndarum submergente omnia.

O quam sunt saepe a me moniti fideliter

Ne facerent, neue sibi poenas accerserent

≤line=45≥ Quas prae foribus esse sciebam, & iam iam fore

Vt mox experiantur magno suo malo,

Sed haec tanque surdis narrabam fabulam

Et venit citius, quam fuit ilis commodum,

Qnod praescius longè ante futurum dixeram.

≤line=50≥ Erga mortales tandem moniti discite

Iustitiam colere Deumque non contemnere.

Quae vero tua fuerit bonitas in me & meos

Quod nos clementer ex tantis periculis

Eripuisti, & saluasti mißis Angelis,

≤line=55≥ Non valeo, non sufficio, nec possum satis

Commemorare, & summis vt fas est laudibus

Celebrare, nam maior est haec bonitas tua;

Quam vt poßit Angelicis linguis celebrarier

Nedum humanis, tamen aequum est tibi, quas possumus,

≤line=60≥ Laudes gratesque ex toto corde dicere.

Sed proh pudet, pudet, quod me tam turpiter

Illa nocte dedi, qua mea me filiae

Propinato vino fecerunt ebrium,

Vt ipsas insciens ebrius compresserim.

≤line=65≥ Non excusabo factum, sed peccasse me

Ingenuae fateor, peccaui, fateor, tibi,

Peccaui proh dolor miser, miser, miser.

Da veniam fasso, meque tua complectere

Ex fonte inexhausto manante gratia.

≤line=70≥ Ignosce misero mihi qui te verum colo

Deum, quem scio misericordem esse & beneuolum

Cunctis, tuam qui confugiunt ad gratiam.

Haec est fides mea, hac tandem moriar fide.

Error quidem fuit, meae quod filiae

≤line=75≥ Existimarunt, totum orbem radicitus

Igne extinctum, & nos seruatos solummodo,

Sicut seruatus est Noach in proximo

Diluuio, quo totum absumtum humanum genus

Eamque ob causam propius se lateri meo

≤line=80≥ Iunxerunt, vt seruarent humanum genus,

Amore prolis, non turpi libidine,

Et me supplantarunt somno & dulci mero

Sepultum, vt ante id tempus non cognouerim

Quam cum ferrent vterum, cum quinto cornua

≤line=85≥ Luna integraret, & vnde id esset quaererem.

Tunc primum proh dolor cognoui quid rei

Esset, quidue miser ebrius commiserim,

Peccaui fateor, peccaui miser, miser,

Ignosce misera mihi, tuaque gratia

≤line=90≥ Prosequere, & hoc delictum mihi non imputa

Quid non designat ebrietas turpißima?

Quae facit, vt uon intelligat, nec sentiat.

Cum quis dulcedine vini est captus & obrutus.

Adami filij sumus, proh proh dolor,

≤line=95≥ Ad omne malum procliues, nec quicquam boni

In nobis habitat, & caremus gloria

Inculpatae vitae & sanctae innocentiae,

Quotquot terram hanc incolimus, & ne vnus quidem

Bonus est, bonum qui faciat, quod placeat tibi.

≤line=100≥ Sed haec mea & minime fallens fidueia

Quod recipis omnes peccantes in gratiam,

Qui credunt in promissum semen mulieris.

Haec in corde meo laetitiam parit fides,

Et hac fide extremum laetus claudam diem

≤line=105≥ Sed nunc meum ad patruum recta me conseram

Abramum, qui patri mei charißimi

Iamdudum extincti frater est, vt colloquar

Cum ipso, de toto hoc pluribus negotio,

Maiusque ex sermonibus ipsius gaudium

≤line=110≥ Capiam, nam dulce est & mellitum pharmacum

Amici, sermo contristata pectori.

Et vt iter hoc suscipiam hoc accedit quoque

Vt gratuler, ei ex effoeta quod coniuge

Filius est natus contra naturae ordinem.

≤line=115≥ Ac non dubito aduentum meum gratisimum

Ei fore, nunc ergo introrsus me recipiam

Vt quae sunt ad iter hoc necessaria parem.

## Scena II.

MAMRE, ESCOL, ANER.

Senarij.

DEus bone quanta est pietas & sapientia

In Abramo vicino nostro & hospite,

≤line=115≥ Qui nos disertè docuit, quis verus Deus

Sit, & monere nos iugiter non desinit,

Vt abiectis Idolis ad viuum Deum

Conuertamur, qui totum hoc mundi opificium

Verbo suo fecit, & ornauit splendidè,

≤line=120≥ Hunc nostris vult colamus vt sacrificijs.

ESC. Rectè dicis, nec possum mirari satis,

Quoties cogito, quanta sit in verbis suauitas,

Et quam magna in dicendo rerum copia,

Vt dici non poßit, quantum me oratio

≤line=125≥ Ipsius oblectet, totum vt cupiam diem

Audire dicentem, neque fatigarier.

AN. Meministis ne inter alia quod mysteria

Arcana quaedam de mulieris semine

Contrituro serpentis maledictum caput,

≤line=130≥ Saepe & multum repetiuit, & vt vera fide

Promissam hanc nobis amplectamur gratiam

Morituri. MAM. Verum est, & persaepe cogito,

Quod illud sit promissum semen mulieris?

Quod serpentis caput? ESC. Nec ego potui asequi

≤line=135≥ Diuinando, tuam ergo dic sententiam

Nobis, quid hoc sit, quod toties de semine

Dicit. AN. Res magna est atque ingens mysterium:

Quae de conuersione coeli & syderum

Perpetuis regularibusque motibus,

≤line=140≥ Et quae de anni metis, & vicibus menstruis.

Vel de dierum noctiumque legibus,

Disserit, vtcumque possunt capi & intelligi.

Verum quod de mulieris & non de viri

Semine loquitur, videtur dictum obscurius.

≤line=145≥ MAM. Quis ergo melius hoc interpretabitur

Nobis, quam noster Abramus charus Deo?

ESC. Oportet certè esse Deo ipsum charisimum.

Cum quo colloquitur saepe & familiariter,

Amico & proximo suo velut intimo.

≤line=150≥ AN. Non dubium est ipsum habere propitium Deum,

Quod magnum exercitum fudit parua manu;

Sicut vobis notum est, si meministis bene,

Non etenim fuit hoc humanarum virium.

Sed quid verbis opus est? eamus protinus

≤line=155≥ Ad ipsum vna, vt discamus, quod sit mulieris

Semen, de quo disseruit nobis plurima,

Tu Mamre es senior noster, fac exordium

Dicendi. & eccum iam ipsemet prodit foras.

MAM. Ego quidem sic faciam quoniam partes mihi

≤line=160≥ Datis dicendi, iamque ipsum mox alloquar.

Salue Domine & vicine mi charißime.

Ad te venimus & rogamus sedulò,

Vt ignoscas nobis, quod tibi faceßimus

Negotium, alias occupato plurimum,

≤line=165≥ Libenter abs te discimus mysteria,

Quae tu soles nobis pandere, diuinitas

Edoctus. --

## Scena III.

ABRAHAM, MAMRE, ESCOL. ANER.

Senarij.

-- ABR. Gratias ago vobis maximas,

Quod me salutatis amicè, & benigniter

Compellatis, quid est quod vultis discere?

≤line=170≥ MAM. Nos te docentem semper cupidis auribus

Audiuimus, & quae tradidisti de Deo,

Qui conditor est mundi huius aspectabilis,

Quem mirè exornauit sua sapientia,

Et nunc certis etiam gubernat legibus,

≤line=175≥ Probè meminimus, verum quae de mulieris

Semine dixisti, obscuriora paululum

Sunt nobis, clarius ergo hoc nunc exponito,

Quod illud sit, de quo dixisti, mulieris

Semen? qui serpens? & quid conterere caput

≤line=180≥ Eius? ne nobis vlla de hinc obscuritas

Negotium facessat, sed mysterium

Intelligamus melius in verbis latens.

ABR. Rectè facitis, quod hoc cupitis perdiscere,

In quo salutis nostrae cardo vertitur.

≤line=185≥ Vt autem huius fiatis uoti compotes

Et discatis quid sit, repetendum est altius.

Omnipotens, & qui solus est sapiens, Deui

Totum Theatrum mundi huius visibilis

Cum condidisset, vltimo hominem post loco

≤line=190≥ Creauit ad coelestem consuetudinem,

Et aeternae vitae beatitudinem.

Atque vt in hac vita etiam beatè viueret,

Hortum ingentem plantauit & amoenißimum.

Et fructum multorum fertilißimum,

≤line=195≥ Qui Paradisus peregrina voce dicitur.

Horti huius cultorem hominem fecerat Deus,

Vt eum coleret, praefixo donec tempore

Ex hac vita animali ad beatitudinem.

Coelestis vitae, acerbam mortem nesciens,

≤line=200≥ Transferretur, & in coelo aeternis gaudijs

Frueretur, cum sanctis beatisque Angelis.

Hanc homini iam recens creato perfidus

Indidit Diabolus beatitudinem.

Et vt hominem incautum facilius falleret,

Serpentis astuti est abusus corpore,

Ex quo colloquia miscuit fallacia

Cum misero nunc homine, & persuasit, fructibus

Vt vesceretur vetitis, quo facto statim

In indignationem aeterni numinis

Incidit, & in mortem immersit acerbißimam

Non solum se, sed & omnes ex se posteros

Progenitos, vt pereundum nobis omnibus

Fuisset in aeternum, si non clementia

Iustitiam vicisset, & homines in gratiam

Suam recepisset nos misericors Deus,

Ex arcana sua & sede ad nos prodiens

Promißionem hanc edidisset posteris

Omnibus, vt primis quoque nostris parentibus

Auditu semper longè iucundißimam,

Semen mulieris, nasciturum tempore

Certo & determinato, conteret caput

Serpentis maledicti ad gehenmae incendium.

Antiquus ergo serpens quis sit diximus,

Nunc quae de mulieris dicturi semine

Sumus breuiter, percipite arrectis auribus

Semen mulieris oportet esse filium

Virginis intactae, quae nullum nouit virum,

Ideo enim semen non viri sed mulieris,

Ex sola quod sit nasciturus virgine,

Maritalis complexus quae sit nesciae,

Dicitur, vt absque vitio sit simillimus

Nostri homo, mortique sit nobiscum obnoxius.

Caput vt scitis aliud est nil quam potentia.

Caput conterere, est destruere potentiam

Serpentis antiqui, mortemque vincere.

Sed cum non poßit solus hoc praestare homo,

Oportet vt Gigas geminae substantiae

Sit, & non tantum homo, sed ipse filius

Dei, qui colloquia nobiscum saepius

Miscet, & ad nos miseros descendit coelitus

**COMOEDIA**

In specie humana, cuius assumpturus est

Naturam post in plenitudine temporis.

MAM. Sed ex qua gente & quando est nascitutis hic

Fortißimus Gigas geminae substantiae?

ABR. De gente nihil huc vsque cuiquam cognitum

Certi fuit, sed iam primum promißio

De certa gente & populo certo est edita.

Dictum est enim mihi: Abrame in semine tuo

Benedicentur gentes omnes, quotquot super

Terrae faciem hinc inde habitant & prope & procul

Et vt sit certior noua haec promißio,

Noua est obsignata mihi caeremonia.

Vt qui de nostro progeniti sunt sanguine

Die octauo circumcidantur masculi.

MAM. Ergo tuo de semine nascetur Gigas,

Et Heros ille omnium hominum fortißimus?

ABR. Ita est, & hoc meum est in cunctis maximum

AErumnis. afflictisque rebus gaudium.

Quo vero nasciturus is sit tempore,

Nondum reuelatum est, nec possum dicere.

Sed eccum Lothum filium fratris mei

Huic quoniam oportet, me nunc prodire obuiam,

Eumque excipere, peregrè aduentantem hespitem,

Date mihi veniam quaeso, & in partem optimam

Accipite, à vobis quod cogar discedere.

ESC. An non dixi virum istum magna praeditum

Peritia rerum, & suaui facundia

Cum grauitate loqui de summis mysterijs?

Valde ergo doleo à nobis quod iam auellitur,

Vt ipsum non liceat audire diutius.

AN. Et ego quidem, ferendum est aequo animo tamen,

Aliter cum facere non poßit, redibimus

Ad ipsum alio cum risum fuerit tempore,

Docentem vt audiamus eum prolixius.

## Scena IIII.

LOTHVS, ABRAMVS.

Septenarij.

LOth. An non est haec Tetrapolis Hebron? certe est, gaudeo,

Quod tandem emensa itinere saluus haec loca attigi.

Tam magno enim desiderio videndi patruum

Teneor, vt iter visum sit mihi solitò prolixius,

Et iam nihil cupio magis quam mihi dari obuiam

De quo iam dixi patruum meum, qui me patris

Loco dilexit semper, postquam Haran pater meus

Ex hac vita emigrauit ad beatitudinem

Coelestis vitae, in qua fruitur aeterrnis gaudijs,

Vt hunc meritò tanquam patrem reuerear & colam.

An non est ille ipsus, qui mihi procedit obuiam?

Et certe est, occuram igitur in amplexum eius protinus

Salue patrue salue, meo cordi charißime.

ABR. Et tu salue nepos ex fratre exoptatißime.

LOTH. Ah dici non potest, quanto perfundar gaudio,

Quod saluum te incolumemque hisce oculis iam videam meis,

Ad te autem cur nunc veniam paucis verbis accipe:

Fando audiui, quod in tua hac prouecta aetate te

Sara tua annis grauis beârit prole mascula,

Contra naturae leges omnes, cursum & ordinem.

Et quia solius est Dei opus, tanto tibi gratulor

Magis, quòd tam beneuolum & propitium habeas Deum,

Qui te tam clementer respexit, & ineffabili

Complexus est fauore & gratia, vt qui hoc audium

Fateri cogantur, Deum nostrum esse & optimum

Et maximum, bonitate & beneficentia optimum,

Potentia vero & viribus & robore maximum,

Vt meritò & iurè non tantùm bonus sed & optimus,

Sicut pari ratione non magnus sed maximus,

Ab omnibus creaturis vocari debeat.

ABR. Recte dicis, & vi certò tibi persuadeas velim,

Me nunquam affectum esse in vita maiore gaudio,

Quam cum dicebatur mihi natum esse hunc filium.

LOTH. Credo mi patrue, sed quod nomen sit dic filio?

ABR. Nomen ei est Isaco, nullo vnquam auditum tempore.

A ridendo. LOTH. Quid autem tibi fuit ridiculum?

ABR. Mox audies, dicam. Ante annum & supra apparuit mihi

In visione Dominus Schaddai, nomen hoc nouum

Sibi ipsi attribuens, & bona promittens quàm plurima,

Nouum etiam foedus mecum fecit, & cum posteris

Meis omnibus, vt octauo die omnes masculi

Circumcidantur, & non multò post hoc addidit,

Post alterum annum Sara tua, quae sterilis hactenus

Fuit, & effoeta prorsus nunc est, pariet filium.

Ridebam in corde meo fateor, quòd contra omnem ordine

Naturae insperatum offerebatur mihi gaudium.

Et gestiens in spiritu plurima de semine

Promisso meditabar, quae non nunc, sed post, secula

Multa implebuntur primum, & mox est hoc quoque additum

Mandatum, vt Isacum vocarem proprio nomine.

Huic diuino mandato me parere oportuit.

Sed tempus est, vt eamus intrà & capiamus cibum,

Nam Sol, qui temporum est rector, medium coeli occupat.

Adeste ergo vosf seruuli, pedibus aquam date,

Et quos adduxerunt secum camelis pabulum.

LOTH. Multa habeo de quibus adhuc tecum colloqui velim.

AB. Hoc fiet intus ad satietatem vsque, vbi te audiam.

Libenter quàm diu volueris, sed recolligas

Te primùm, & itineris deponas antè molestiam.

Heus heus Sara vbi es? ecce adduco nobis, gratum hospitem.

Tu nunc ergo operam da, ut eum tractes, quâm lautißime.

**CHORVS.**

TArdior ad poenas cum sit rex sumnuus Olympi,

Esse Deum prorsus perfida turba negat.

Dicere non metuens & pectore & ore profano,

Non videt in terris turpia facta Deus.

Sed falsum esse docet mundus submersus in vndis,

Nec non exemplo foeda Gomorra suo.

Longanimis, patiens Deus est, & tardus ad iram,

Ad se nos reuocans pro bonitate sua.

Cum verò surda vox spernitur aure vocantis,

Tunc grauius saeuit vindicis ira Dei.

Haec est diuinae iustißima regula mentis,

Aestuet vt tantò tardicr ira magis.

## Actus II. Scena I.

ABRAMVS.

Tetrameti Trochnici Catalectiei.

DIsceßit iam meus ex fratre nepos, cum quo de plurimi

Sum locutus rebus, eique omnes exemi scrupulos,

Quos habebat in corde anxio, & sollicito pectore

Hactenus concoquere non potuit, tanquam crudum cibum.

Nam nullum est contristato homini remedium praesentius,

Quàm rebus in aduersis cum sincero amico colloqui.

Multum enim affert sermo amici sinceri solatij.

Ad suos ergo nunc redit multo hilarior & laetior

Quam fuit, cum primum ad me accesit. Te autem Omnipotens Deus

Inuoco. & saluum atque incolumem vt deducas domum precor,

Nam solus conductus ille saluus ex te est optimus.

Nunc ad pastores abeo, vt visam an curentur omnia

Rectè, & an pascantur armenta & greges ouium bene.

Nam frequens praesentia Domini plurimum affert commodi,

Et iuxta vetus prouerbium est occipitio prior

Frons, & agrum foecundum faciunt Domini vestigiae.

## Scena II.

SARA, ISMAEL.

SENARII, SEPTENARII ET OCTONARII.

Iambici.

SAR, Exi foras sceleste & peßime furcifer,

Ego fuste hoc te docebo, ne ludibrio

Me habeas amplius, & ne meum derideas

Isaculum, qui solus nobis est vnicus

Ex asse haeres bonorum nostrorum omnium

ISM. Quid verberas me vetula morosißima?

Ego Abrahami sum primogenitus filius.

Sar. Hem tibi, quid blateras nebulo peruersißime?

Tun’ ex ancilla genitus fugitiua meo cum filio

Haereditatis audes spem affectare amplißimam?

ISM. Heu me miserum, Abrami tamen sum filius.

SAR. Apage, nisi te ex conspectu proripueris meo

Hoc fuste ita perungam te, vt mox in minima frustula

Prorsus comminuatur, & haec via cerebro tuo

Conspergatur, apage ergo apage, & ne vnquam in meum

Fac conspectum venias, nebulo omnium nequißime.

Faxo equidem ne ex bonis nostris vnum teruncium

Ferat, cum redierit meus maritus ex agro.

Nam non possum ferre amplius petulantiam

Nebulonis istius, quam ex matris indulgentia

Concepit inde à teneris vnguiculis medullitus.

Nec sperandum est vnquam ipsum frugi hominem fore,

Vsque adeo est nantura eius ad omnem malitiam

Procliuis & prona, vt meo Isaculo me oporteat

In tempore prospicere, ne natu factus grandior

Meum ex bonis excutiat filium, meque ipsam deuoret

Ingratus ille cuculus, nam locum praeuentio

Habere dicitur, velim igitur adesse meum virum,

Vt cum ipso poßim colloqui de hac re prolixius,

Sed expectandus est reditus, & maturo est opus

Consilio, ne quod mihi mens praesagit malum

Eueniat citius quam velim. Verum ô Deus

Hanc à nobis auerte cladem maximam.

## Scena III.

ISMAEL, AGAR

Senarij, Seprenarij & Octonarij,

Iambici.

O Mater, mater. AG. Eheu fili, quid tibi est?

Quid clamitas? ISM. Ah rogitas? nostra vetula meum caput.

AG. Quid ais? quid fecit? ISM. caedendo comminuit ferè meum caput

Arrepto fuste ingenti. AG. Fuste? IS. Fuste. AG. Quid miser

Conmeruisti? IS. Nihil. AG. De nihilo hoc non est, dic mihi.

Quid fecisti? IS. Nihil, & nisi aufugissem protinus

Credo enecasset me. AG. Ah ah, quid nunc faciam nescio,

Ita exanimata sum, terrore maximo,

Vt prorsus non sim apud me, nec vbi sim, sciam,

Tremunt omnes artus mei, cor ipsum palpitat

Instar populei folij, & rursus ira exaestuant,.

Et indignatione fremini in me omnia viscera.

Et vindictam expetunt, vt referam par pari.

Sed dominum metuo, nec libenter ipsum offendere

Velim, quid ergò faciam? Quod si expostulauero

Cum ipsa de hoc facto, rursus internos lites & iurgiae

Accendentur. Quid autem? stat sententia

Adire ipsam, atque expiscari quid sit negotij,

Quod tam indignus modis meum tractauit filium.

## Scena IIII.

AGAR. SARA

Senarij, Septenarij & Octonarij,

Iamici.

AG. Hera, cur tu tam indignis modi meum tractasti filium?

Quid fecit? quid commeruit? SA. Apage peßima

Cum filio tuo nebulone peßimo.

AG. Et ergò satis hoc? SA. Apage inquam, nec mihi negotium.

Facessas amplius, aut ego te ijsdem castigabo modis.

AG. Si me vel digitulo attigeris hisce vnguibus oculos

Tibi eruam, nec patiar vt me deinceps sic premas,

Situt fecisti huc vsque. SA. Neque ego feram tuam insolentiam,

Et contemptum amplius. An nescis me dominam & coniugem

Abrami: te seruam aere emptam esse AEgyptiam?

AG. Atqui & ego Abrami vror sum. SA. Nequaquam. AG. quae filium

Abramo peperi primogenitum. SA. Abi inquam & rem tuam

Agas, & noli responsare diutius mihi.

Quid stas? nisi in pedes te mox conieceris

Hic fustis ipsam uertice haerebit tibi.

AG. Here herè vbi es? SA. Mox aderit, cum maximo tuo malo.

Videbo iam, maritus meus an plus me diligat

Quam illam? an ego Abrami coniunx, & domina siem,

Nec ne? vtinam adesset iam, sed eccum iam venit.

## Scena V.

ABRAMVS, SARA, AGAR.

Tetrametri, Trochaici, Catalectici.

BR. Quid tumulti est? quid turbarum? quae est haec eiulatio?

Sara cur fremis? Agar cur fles? hoc quid est negotij?

SAR. An non ego coniunx tua sum? an non familiae sum totius

Domina? AG. An non ego? SA. Quid mihi obgannis turpißima bestia,

ABR. Ah quid hoc est? quae heac est Sara tua nimia vehementia?

Tacè Agar, vt cognoscam quid rei sit? quid negotij?

AG. An ne ego taceam, quae. ABR. Sic iubeo sic volo, vt dominam prius

Audiam. Dic Sarà quae inter vos lites, quae iurgia

Me absente fuerunt? AG. Me quoque herè audi. ABR. Tace inquam, postea

Te audiam, quid est dic Sara, quod habet te nunc tam malè?

Sed reprime tuam istam quaeso vehementiam & iracundiam,

Et victoriam optimam esse, affectus vincere, cogita.

SA. O mi Abrame, tu scis, quod te semper feci plurimi

Et, quod honestam matronam decet, hactenus quoque praestiti,

Si me amas, iube vt haec mala bestia abeat è conspectu meo,

vt sine arbitris poßim tecum liberius colloqui,

Et quid mordeat, quid excruciet me, exponere apertius.

AB. Ergo abi Agar, sic volo, sic iubeo. AG. Ah me miseram quoque obsecro

Audi. ABR. Abi nunc, postea te audiam, sed iam morem gere.

Abijt iam, dic ergo, quid mea Sara est quod te mordeat?

SA Dicam, scis mi vir, scis mi Abrame ancillam istam Aegyptiam

Semper aduersatam esse mihi, & omni cum proteruia

Se mihi opposuisse, meque habuisse etiam contemptui

Inde ab illo tempore, quo infelix eam lateri tuo

Iunxi, quod me saepe penituit, & à paucis foeminis

Fieri solet, & est tamen factum à me consilio pio,

Vt quia sterilis essem, sic volente Deo nostro optimo

Maximoque, augusta de semine promißio edita

Impleretur, & ex illa pater multarum gentium

Fieres, quod secundum naturae huius cursum & ordinem

Ex me non posse fieri putabam, sed mihi malè

Ceßit, vt solent malè cadere cogitata quam optimè.

Scis mi vir, mi Abrame, quod grauida ex te facta aufugerit,

Vt spem nostram omnem frustraretur & esset iuris sui,

Nec reuersa vnquam fuisset, nisi cohortante Angelo

Factum esset, reuersa est, recepi, licet iure optimo

Potuissem eijcere vt fugitiuam, sed cessi vltro de meo

Iure, ne meum consilium fieret vanum & irritum,

Nec tamen superbire, etiam nato Isaculo desinit

Vnquam, eiusque filius nequam & nebulo improbißimus,

Qui te absente has excitauit turbas atque paruulo

Isaculo indignis modis illusit, vt nequiuerim

Ferre hoc, quod vidi ipsum factitare multum & saepius,

Reprehendi cum verbis primùm, sed me ludibrio

Habuit, & lingua exerta os distorsit impurismum,

Et conuicijs me proscidit nebulo nequißimus.

Arrepto ergò fuste castigam eum pauxilulum,

Vt fuit par, verùm clamore excitato maximo

Euocauit matrem, quae non solum aliquantò durius

Mecum expostulauit, sed minitata est etiam verbera.

Haec sic facta sunt, nec dio vllum tibi mendacium,

Quod nec feci vnquam, nec faciam, donec vitali fruar

Aura, in hac vita mortali & aerumnis oboxia.

Non possum ergo ferrè amplius istam foedam insolentiam,

Si me amas, eijce matrem cum filio improbißimo.

Nam solus meus gnatus legitimus haeres omnium

Est bonorum, nec compertum est, vt scis, vsquam gentium,

Ancillae quòd filius cum nato ex matre libera

Sit capax haereditatis, sicut isti existimant.

ABR. Obsecro te mea Sara istam mentis aegritudinem,

Si me amas, depone: non probo factum, sed intimo

Cordis affectu doleo & fero indignè atque aegerrimè,

Nec ferent impunè, sed dabunt poenas graues mihi.

Non video autem quid faciam, quod de matris cum filio

Dixti eiectione, nonne tua voluntate omnia

Haec sunt facta, nonne tutemet ipsa iunxisti mihi

Hanc tori sociam, quam te nolente non attingere

Vnquam ausus fuissem, & si nunc ipsam vt vis eiecero

Cum gnato, qui de meo est progenitus, vt scis, sanguine.

Imò qui caro mea est & sanguis, & suas habet

ADeo promißiones, quid dicent nostri obsecro

Vicini, & cuncti qui hoc audierint futuris seculis?

Per Deum te obtestor vt tuam hanc mutes sententiam.

SA. Feci equidem fateor, recteque dicitur in prouerbio

Veteri, quod vulgo notum est. Non fit volenti iniuria.

Verùm si me amas, fac quod peto, non muto sententiam.

Exemplo meo monitae omnes foeminae nunc discite,

Quàm malè conueniat dominae ancillaeque communis torus,

Et ne faciatis quod feci, moneo vos fideliter.

ABR. Ah mea Sara, si me amas, hanc cordis amaritudinem

Exue, nescis quam me excrucies, & qua sollicitudine

Me afficias, vt non inueniam, quo pacto me inde explicem.

Intrò abi nunc, & fac cures, quae curanda sunt tibi.

Sed quod sit adhibendum remedium, meum est vt cogitem:

Ne tamen faciam, quod mea dictat ratio, est tutißimum

Consulere Deum, & quid velit fieri precando inquirere.

Nam dubijs in rebus humanis consilis est nihil

Ambiguum magis. Ad te ergò confugio coelestis pater.

Tu doce me, quae tua sit voluntas hac in re precor.

**CHORVS II.**

PLena est dissidijs Zelotyape domus,

Et perrara quies pectons aemuli.

Quod si non sapiens consilio reget

Vir, nunquam deerunt iurgia feruida.

Nam fermè est similis mens mulierculae

Commoto pelago praecipiti Noto.

Sed sic Coelipotens disposuit Deus,

Eiecta vt famula cum sobole sua

Haeres progenitus coniuge libera

Solus ius patriae susciperet domus.

## Actus III. Scena I.

ABRAMVS, ANGELVS.

Scazontes vel Choliambici.

ABR. Quam aegre placari poßint mulierum mentes,

Cum semel in corde irae conceperint aestum,

Expertus iam didici, qui remedio nullo

Accensam sanare potui meam Saram.

Vsque adeò muliebres offensae agunt altas

Radices, vt nulla euelli queant arte.

Tanta est ab ortu primo infirmitas nostra

Vt sine vitio adhuc sit natus hominum nemo.

Piam & honestam me habere coniugem noui,

Sed exa\<c\>erbata animi motibus frenum

Inijcere non potest, & habent suos naeuos

Aliae, beatum adeò ab omni est nihil parte

Est autem condonandum huic sexui multùm,

Cuius longè & multò est infirmitas maior

Quàm masculini sexus, qui gubernator

Est constitutus à Deo, vt regat sexum

Infirmiorem cum scientia vera.

Sed multi adeò sunt morosi, vt nihil prorsus

Infirmitatibus muliebribus poßint

Dare veniae, & immanes in belluas sese

Habere putent imperium belluinum, sed

Hi male faciunt, & grauiter in Deum peccant.

Non etenim herile est sed ciuile, in vxorem

Quod habet maritus dominium suam quisque,

Nec sunt diuturna, quae violentia, constant,

Imperia, sed paterna quae administrantur

Mansuetudine, sunt firmiora multò illis.

ANG. Abrame, Abrame. ABR. Adsum Domine Deus, quid vis?

ANG. Fac quod vult Sara, & voci eius geras morem.

In Isaco vocabitur tibi semen,

Et viuat Ismael & maximae gentis

Potens propagator nec non pater fiet.

ABR. Domine mi, Domine mi, mox quod iubes fiet.

## Scena II.

ABRAMVS, EBEDCATON.

Tetrametri Trochaici Catalectici.

ABR. Heus Ebedcaton vbi es? EBED. Quid mavis here? adsum, dicito.

ABR. Intrò abi & dicas vt mox huc veniant Agar & Ismaël.

EBED. Faciam. ABR Curre & ne moram nectant seriò, audin’? praecipe.

EBED. Mex adero. ABR. Conflictatus sum moerore animi maximo

Hactenus& qua ratione expedirem ex his me angustijs

Cogitaui saepe & nultum dubius animi & anxius,

Quid facerem? sed iam tuam voluntatem Deus mihi

Patefecisti, & aequum est vt tuo mandato obtemperem,

Et faciam hac lubens. Nam melius est tuae voci obsequi,

Quam stolidis & fatuis nostris indulgere affectibus.

## Scena III.

EBEDCATON, AGAR, ISMAEL.

Tetrametri Trochaici Catalectici.

EBED. Heus Agar, Agar, heus Ismael. AG. Hem, quid vis, ohe Ebedcaton?

EBED. Vult herus vt mox ad se veniatis. AG. Quid est ohe obsecro?

EBED. Nescio, sic iußit, vos date operam ne in vobis sit mora,

AG. Ah ah me miseram, mens aliquid praesagit, mihi mali,

Ismaël fili mi, vbi es Ismaël? ISM. Quid est mater tibi?

AG. Te vocat pater tuus & me, verum quid sit nescio,

Audiemus. ISM. O mater fac sis praesenti animo obsecro,

Quod nostra vetula intriuit nobis, id exedendum erit.

AG. O mi fili, tu miser es, & ego omnium miserrima.

## Scena IIII.

ABRAMVS, EBEDCATON, AGAR, ISMAEL.

Tetrametri, Trochaici, Catalectici.

ABR. Demiror, quid causae sit, quod non redit meus puer,

Sed adest iam. Quid est quaeso quod tam diu ducant moram?

EBED. Mox aderunt, & ecce iam veniunt. ABR. Bene. AG. Oh suauißime

Mi domine, quid est quod vocas me? portendit aliquid mihi,

Quod iußisti vt mox adessem? ABR. Non est de nihilo, quid es

Constermata? cur fles? animum recipe, iam dicam tibi.

Scis Agar, quòd saepè & multum monuerim fideliter.

Vt conditionis tuae memor dominae concederes

Paululum, & te debita subijceres obedientia,

Quod fecit quoque Angelus, quem vidisti in solitudine,

Cum facta grauida aufugeres, vt te iugo subduceres.

AG. O me miseram, o me miseram. ABR. Eiulando iam non corriges,

Quòd deliquisti dudum, sera est nunc poenitentia.

AG. Quid feci? quid commerui? ABR. Tu scis. AG. Domine audi me obsecro,

Tu nosti quae sit Dominae morositas & acerbitas,

Quàm grauiter me afflixerit, & quàm duriter suppresserit,

Quamque indignis Ismaëlem nostrum tractarit modis:

ABR. Tace Agar, omnia audiui, intus, prolixe vsque, ad taedium,

Nullam iam aduersus Dominam accusationem admittere

Amplius possum, sciebas dominam esse, atque hoc nomine

A Deo vocatam, vt Sara non Sarai, sicut vetus

Nomen ei fuit, vocaretur, multò ergo rectius

Tibi consuluisses, si, vt scis te monui quàm saepißimè,

Deposito supercilio tuo & stulta insolentia,

Te dominae vera subiecisses obedientia.

Caeterum si quis monentibus benè non vult obsequi,

Imputare non potest alijs, si acciderit tristius

Aliquid, nam suis sibi moribus vnusquisque fabricat

Prosperam vel aduersam fortunam, nec foeliciter

Cadere consueuit, quod ausu suscipitur temerario.

Nunc igitur quod res est dicam, quo te cunque, fors feret

Migrandum AG. Eheu mi domine, eheu cur miserrimam eijcis?

AB. Non est iam flendi vel eiulandi tempus, sed procul

Abeundi, tace, nec me istis eiulatibus eneca.

Hos ergo à me panes accipè, & hunc vtrem repletum aqua,

Et abi, quoniam fieri nunc aliter nequit, sic vult Deus,

Huic te parere aequum est, & tolerare patientißimè,

Quicquid vsus venerit, nam omnia vincit patientia.

Dominus vestri erit comes itineris, nec vllo tempore

Deseret vos, sed alias nunc vult vos sedes quaerere.

Viuet Ismaël certò, & pater gentis erit maximae.

Ite. valete, non possum vobiscum iam loqui amplius.

## Scena V.

AGAR, ISMAEL.

Septenarij, Octonarij.

AG. O fili mi quò me vertam? quamue ingrediar viam?

IHei hei quid faciam? non sum apud me, ita sum, conterrita.

Heu linquor animo. ISM. O mater, ô mater, perij miser.

AG. O mi fili, nescio vbi sim, cur fecisti hoc? quam suauiter

Obdormissem hoc animi deliquio. ISM. O mea mater charißima,

Quid inceptarem te defuncta? AG. Vtinam ambo mortui

Essemus, cùm partu infelici te in lucem edidi.

IS. Vt illam vetulam peßimam perdat Genius malus,

Quae nobis conciliauit hoc magnum infortunium.

Ah mea mater reuoca quaeso animum, & commenda Deo

Viam nostram, is faciet, & euentu prosperrimo

Commutabit, ne dubita, nostrum hoc infortunium

An non audisti? quòd pater meus dixit, Deum

Certò affuturum nobis, cur ergo moerore te enecas?

An non audisti & hoc? quòd dixit, viuet Ismaël.

Et propagator & parens gentis erit maximae.

Hoc nos aequum est certa & firma credere fiducia.

Et ferre constanti animo, quod mutari non potest.

Surge ergo ô charißima mater, nec te doloribus,

Nil profuturis macera, surge ô mater mea charißima.

AG. Nescis fili mi, nescis, quòd nihil sit aerumnosius

Exilio in vita, & incertis vagari sedibus.

IS M. Quid autem faciemus? durum telum est necesitas,

Quando vt oportet faciendum nobis et, nec vt volumus licet.

Omne solum forti patria est, atque omnis tellas parens.

An nescis etiam patrem peregrinum esse in hoc solo,

Et huc ex Interamni regione omnem familiam

Traduxisse? & peregrinos inter habitare populos,

Et quid deest ei? an non hic etiam praesentem habet Deum?

## Scena VI.

ABRAMVS, ABIMELECH, PHICHOL

Senarij.

ABR. Obtemperaui voci coniugis meae,

Et eieci Agar antilam vnaà cum filio,

Quandoquidem summe Pater atque omnipotens Deui

Tibi sic placuit: Tu ergo adsis exulantibus,

Et Angelo ducente sedes commodas

Concede, & tribue paterna prouidentia,

Tuaque miseros clementer protege manu.

Verum quis iste est, qui de colle proximo

Descendit, stipatus comitibus plurimis?

An non est ille Abimelech magnus Rex Gerar?

t certe, nisi me fallit visus, ipsus est.

Ibo obuiam vt decet. ABIM. Salue Abrame optime,

ABR. Et tu serenißime Rex salue plurimum

ABIM. Quid est negotij? nam mihi subtristior

Videris, dic quid est quòd excruciet tuum

Animum? ABR. Nihil, non coelum est omni tempore

Sudum, sed saepè atris nubibus obducitur.

ABIM. Salua ergo sunt omnia? ABR. Sunt, sed dic obsecro,

Quid est causae, quòd hoc iam suscepisti iter?

ABIM. Mox audies, & vbi audieris, spero meum

Haud ingratum tibi aduentum fore. ABR. Obsecro

Dic quid sit? hoc enim abs te audire gestio.

ABIM. Video te habere valdè propitium Deum,

Prophetamque eius esse verè maximum,

Cuius vota & preces multum habeant ponderis.

Quòd expertus nuper sum, cum precibus tuis

Sum sanatus, & ex mortis auidis faucibus

Ereptus, vt meritò quas pessum maxime

Agam tibi gratias hos donec spiritus

Vitalis reget artus, & nunc te foederi

Mihi adiungam, quod inter nos & posteros

Nostros sit stabile, perpetuum & firmißinum

Iura ergo te nullum mihi nec posteris

Meis illaturum damnum, nam crescere

Te multum video, & ditari opibus plurimis.

Tu nosti qua te complexus sim gratiam,

Cùm sis peregrinus in his terris & aduena,

Aequum est te mihi bonam referre gratiam,

Et te esse hoc facturum nullum prorsus mihi

Dubium facio, nota est enim pietas tua

Mihi quam maximè, qua corde simplici

Coelipotentem alteque tonantem colis Deum.

ABR. O Rex serenißime, quam iucundißima

Haec tua mihi fuerit oratio dici nequit,

Qui nihil in vita magis vnquam exoptauerim.

Quàm vt mihi, quod offers nunc vltrò, contingere

Posset, vt agnoscam meritò grato pectore.

Quod semper prosecutus me sis maxima,

Quae Regem decet in subiectos, clementia

Vnum tamen celare te Rex optimè

Non possum, aliquam mihi à tuis iniuriam

Factam esse, quòd eripuerunt ui puteum mihi,

Quem effodi cum meis labore maximo

Ad armenta & greges aquandos commodum.

ABIM. Abrame certò tibi persuadeas velim,

Me nunquam cognouisse quis istud fecerit

Nisi hodiè, cur non citius hanc querimoniam

Notam fecisti mihi? Certè poenas mihi

Dedissent, nec tulissent impune hoc scelus

Tuus erit igitur puteus hic in posterum,

Tantùm iura, tuamque obstringe mihi fidem.

ABR, Per solum verum & viuum tibi iuro Deum

Me velle tecum cunctis & cum posteris

Tuis colere amicitiam, & hoc me foedere,

Quod inter nos iam sancitur, tibi obligo.

Et vt ratum sit tanto magis & firmius,

Do tibi centum boues & quingentas oues,

Et septem agnas, pro puteo quem hic effodimus.

ABIM. Sit hoc ratum inter nos perpetuo foedere,

Et vt meam cognoscas munificentiam,

Do tibi oues millè, & bis centum his addo boues

Cum mille puris & putis argenteis.

Qui summa coeli templa sonitu concutit.

Sit testis inter nos & nostros posteros.

Ergo vale nunc, & saluus sis in secula

Multa, vt videas sobolem ex te genitam plurimam.

ABR. Tu quoque serenißime Rex aeternum vale,

Vt multos numeres ex te genitos liberos,

PHIC. Non potui mirari satis prudentiam

Virique istius suauitatem in moribus

Et rectè te fecisse ò Rex existimo,

Quod hunc virum tibi obstrinxisti foedere.

ABIM. Verum est quod dicis, nam sic ego quoque sentio.

Noui hominem, qui non tantùm est prudens & catus,

Sed magnitudine animi summa praeditus,

Fugarit vt Regum quatuor exercitum,

Manu parua, paucisque instructus copijs,

Pauor e Panico pauefactis hostibus.

## Scena VII.

AGAR. ISMAEL, ANGELVS

Octonarij Iambici Catalectici.

AG. O fili mi, an non dixi in vita nihil hac calamitate

Esse aerumuosius vel tristius quàm sic vagari

Incertis sedibus, & nocte ingruente domi esse nusquam.

Quid inceptabimus? quid fili dilecte, faciemus?

In desertis & incultis locis erramus, & nil

Est certius. quàm quòd miserabili morte pereundum

Sit nobis, aut enim fames nos & sitis enecabit,

Aut beluae crudeles & ferae nos deuorabunt.

Iam septimus est dies, ex quò non contigit videre

Hominem vllum, nec fontem vllum, & exhausta est iam omnis aqua nostra

ISM. O mea mater quid dicis? iam libere velim libenter.

O mater ò mater valdè excruciat me sitis anhela,

Et vsque adeò exhaustus sum viribus cunctis, vt aegrè

Pedem proferre & progredi poßim, iamque moriundum

Mihi est, ô mater ô mater, morior, morior, opem fer

Mihi summe Deus in his angustijs, quibus premor iam

AG. Ah me miseram reipsa nunc experior, calamitatem

Nullam solam esse, ciecta sum, exulo, & gnatus meus iam

Agit animam, vt, quòd sit calamitosior in orbe toto

Foemina, non credam, ô Deus, ô Deus vbi es? iam derelicta

Sum prorsus, miserere mei ne in furore tuo arguas me,

Sed sic propitius miserae famulae, & querula deprecanti

Supplicium voce, non possum mortem pueri videre,

Sed procul abibo, quo me cumque ferent pedes, tremore

Vix consistentes, ô Deus, ô Deus, obsecro iam opem fer.

ANG. Agar, Agar, noli flere, exaudiuit Deus eiulatum

Pueri, surge & tolle puerum, eumque manu tua praehende,

Crescet enim & gentis maximae fiet pater, eccè fontem.

**CHORVS III.**

QVi sedes aliàs procul, vagando

Extorris, patrio solo relicto,

Quaerit, multiugis miser procellis

Iactatur, varias & experitur

Aerumnas, Deus antequam vocatus

Concedat lare mitiore certas

Sedes figere, corde laetiore

Cum natis socia & tori vt quiescat.

## Actus IIII. Scena I.

ABRAMVS.

Septenarij Iambici.

Hac nocte accepi à Domino responsum tristisimum,

Quod summo & maximo dolore cor meum afficit,

Et in tantas me adducit & conijcit angustias,

Vt prorsus qua ratione me inde expediam, nesciam.

Vix pristinam concoxi mentis aegritudinem,

Quòd iussus sum miseram matrem eijcere cum filio,

Quae nunc, vbi sit, vbi oberret sine lare, sine foco,

Nondum potui ex quoquam homine aliquid certi cognoscere.

Nunc aliud ex alio mutò maius mihi nascitur

Malum. quod Dominus vult vt vnigenitum filium

Meum Isacum, ipsi in holocaustum ceu victimam offeram.

Quid hoc est Domine, num gaudes humano sanguine,

Quem cor meum manusque meae refugiunt fundere?

Vbi tuae, nunc sunt promißiones de hoc meo

Gnato, ante viginti & quinque annos clementer editae.

Quo pacto Domine mi, quod promisisti implebitur?

Tu promisisti mihi progeniem numerosißimam,

Quae numerum stellarum in caelo nocte coruscantium

Aequare debeat, & nunc mandato his contrario

Iubes, vt mactem filium, nunquid de mortui

Fauillis & cineribus emerget semen mihi

Tu nosti Domine, quòd colam toto te pectore,

Et perlibenter mandata tua semper exequar,

Sed ab hoc mandato prorsus mens abhorret anxia,

Et cum iam videar uelle manum admouere, & stringere

Gladium, mox aliud suadet mihi Storge, & retrahit manum.

Si mea Sara hoc sciret, quàm acerbis lacrimas funderes

Neue vnquam fieret horrendum hoc facinus permitteret,

Imò si audiret saltem, extingueretur protinus.

Ingenti ergo lucta luctor mecum, vt vix statuere

Certi aliquid poßim. stat tamen, prorsus sententia

Obfirmato animo me tuis mandatis obsequi

Velle, nihil haesitans sed persuasus certißimè,

Praestare posse te, si quid semel promiseris,

Et credendum esse tuo verbo, etiamsi contraria

Eueniant totaque videatur contradicere

Natura rerum. Non enim potest nos fallere

Verbum tuum, quod est immota & certa veritas.

Ac multò est facilius vt coeli haec nitentis machina

Cum terra in nihilum redigatur, quàm vt fallat unicus

Apex verbi tui, hoc spe contra spem certißimè

Credo, tu quae non sunt vocas, & mortis vinculis

Exoluis defunctos, tu nosti solus optimè,

Quo pacta fieri poßit, quod sonat promißio,

Tametsi ego hoc non poßim mente compraehendere.

Fidelis es, nec supra vires nostras nos sinis

Tentari, sed das cum tentatione bonum exitum.

Verùm instat tempus, vt quae sunt necessaria parem.

Heus puer Eleazarum Damascenum mox euoca.

## Scena II.

EBEDCATON, ELEAZARVS. ABRAMVS.

Senarij.

HEus Eleazare vbi es? ELE. Quis vocat me? Ebedcaton

Tun me vocas? EBED. Sic est, herus noster iubet

Vt mox ad se venias. ELE. Praecurre, & me illico

Dic venturum esse. EBED. Iam veniet Eleazarus.

ABR. Eleazare accede huc propius, & quid tibi

Dicam attende, & da operam vt fiant rectè omnia,

Diuino Eleazare admonitus sum oraculo,

Vt sacrum faciam Demino in monte, quem mihi

Est monstraturus, & cras summo mane iter

Ingrediar, assumpto vnà filio Isaco.

Nam sic iubet Dominus, & aequum est exequi

Quod vult, tuae igitur commendo fidei domum

Et vniuersam quanta est cumque familiam

Tu ne res nostra familiaris noxij

Quid detrimenti capiat cures sedulò.

Syrisco, seruuloque dic Aegyptio,

Vt ligna findant, & cras asino commodè

Imponant, donec veniamus ad illum locum,

Quem Dominus monstraturus est duce Angelo.

Et vt ignem etiam ad manum habeant, fac ne negligas.

ELE. Here mi dabo operam vt curentur recte omnia.

ABR. Dicas etiam Isaco, vt mox sese ad iter paret.

## Scena III.

ABRAMVS.

Tetrametri Trochaici Catalectici.

SVmme pater, qui totius vniuersi pulcram hanc machinam,

Quacunque patet & diffusa est ad mundi vsque terminos,

In sapientia tua fecisti inperscrutabili,

Et nunc perpetuò tua admiranda prouidentia

Conseruas & sustentas, regis & moderaris omnia

Tu curas res humanas paterna beneuolentia.

In tua manu est felicitas & infelicitas,

Tu secundas, tu aduersas res disponis suo ordine.

Nam res humanae non semper eodem currunt: tramite,

Sed mirabiles vices habent, & amara dulcibus,

Bona malis, miscentur temperamento mirabili

Consilij tui, quod est absconditum mortalibus

Qua bonitate me sis prosecutus ab incunabulis,

Commemorare non possum, non sufficio, quia plurima

Sunt tua beneficia, quae contulisti liberaliter,

Vt ne nota quidem mihi sint omnia, nam cum facis benè

Saepe non agnoscimus, tanta est caligo mentium

Humanarum, vt tua non agnoscant bona cùm manu tenent.

Et plures sunt priuatiuae quàm positiuae gratiae.

Tu patrem meum ab Idolorum conuertisti cultibus.

Vt relictis vanis & commentitijs Dijs gentium,

Te solùm verum & viuum tota mente coleret Deum.

Tu nos è Chaldaea eduxisti clementer in optimam

Terram, quae duobus fluminibus magnis interiacet,

Et ab indigenis illis Mesopotamia vulgo dicitur.

Postea cum Pater naturae persoluisset debita,

Huc me commigrare voluisti. & opibus me plurimis

Locupletasti, nec solum armenta dedisti & greges mihi,

Verùm etiam auro & argento multò fecisti diuitem.

Tu merces mea multa tu clypeis meus in periculis

Omnibus semper fuisti, me ab ipsa infantia

Protexisti, tu Isacum in senectute mea filium

Ex sterili effaetaque mea fecisti nasci coniuge

Centra naturae leges omnes, cursumque & ordinem.

Quod ego prae cunctis beneficijs aestimaui maximum,

Spe certa concepta perpetuum mihi hoc fore gaudium,

Sed nunc longè aliter cadit, & dulci frustratus spe mea,

Iubeor hunc ipsum meis manibus iugulare, proh dolor

Isacum, de quo promißiones sunt amplißimae

Editae abs te; sed quid tum? faciam quod vis & praecipis,

Tu saltem robur animi largire & quod vis perfice,

Valde metuo, mei vt possim hoc perficere viribus.

Sed iam crepuere fores, Isacus ecce progreditur foras,

Cum matre, audiam quid hoc sit? nam videtur tristior

Esse mater solitò, fortè aliquid mens praesagit mali.

## Scena III.

SARA, ISACVS, ABRAMVS

Octonarij Quadrati Iamici.

SAR. Itan’ ais Isace patrem peregrè abiturum crastino die?

1SA. Sic est. SAR. Vnde hoc nosti? FSA. Noster Eleazarus dixit mihi.

Et adiecit etiam patrem velle, vt me quoque ad iter parem.

SAR. An non dixit quorsum instituerit iter? ISA. Non. SAR. Quid sit
cogito

Quod me celet praeter morem suum. ISA. Non possum dicere.

SAR. Profectò miror Isace, & quid hoc sit scire peruelim.

ISA. Fortasse nunc primum hanc abitionem secum instituit pater.

Sed eccum ipsum huc ad nos accedentem, dicet dubio procul

Quid sit negotij? SA. Vin, mi vir abire peregre crastino

Die? ABR. Sic facto opus est. SA. Quid causae est dic quod me celaueris?

AB. Iam dicturus eram. SA. Filium ne vis tecum vnà abducere?

ABR. Volo. SA. Ah ne facias, sed iube potius vt maneat tam diu

Apud me, donec tu reuersus fueris, solitaria

Ne sim prorsus, viduata viro, & orbata hoc filio vnico.

ABR. Libenter tibi gratificarer, verùm nunc fieri non potest.

SA. Cur? ABR. Postea audies. SA. Procul ne ibis? ABR. Non possum dicere.

SAR. An non potest profectio differri? ABR. Non potest.

SA. Miror quid causae sit, quod non possum impetrare abs te, vt mihi

Dicas, quorsum abiturus sis? ABR. Iam dicam tibi. SA. Dic obsecro?

ABR. Diuino oraculo iussus sum vt sacrificium offeram in loco,

Quem monstraturus est mihi ipse Dominus Angelo duce

SAR. An non posses sacrificare hic in Bersabee more solito,

Vt adsit tota nostra te Deum inuocante familia.

ABR. Aliud nunc vult Deus, quiescas ergo, nec sis amplius

Molesta mihi. SAR. Ego vnâ ibo. ABR. Non opus est, sed abi intrò & mox
para,

Quod des nobis cras in viam. SAR. Diu ne aberis? ABR. Nouit Deus,

Cum de loco nihil certi constet mihi nec vbi sit sciam.

SAR. Mi vir da operam vt quam primum redeas, nec longam ducas moram.

ABR. Faciam, tu saltem abi intrò, & nos castis precibus tuis Deo

Commenda, vt fortunet iter, & reditum nobis det prosperum.

**CHORVS IIII.**

VT procelosis mare coneitatum

Fluctibus tundit scopulos sonoris,

Sic piam mentem varius dolorum

Verberat aestus.

Et velut fluctus scopuli marinos

Strennuè obluctando iterum retundum,

Sic fides omnes superat dolores

Robore magno.

## Actus V. Scena I.

SARA, SCHIPCHA, ELEAZARVS.

Senarij.

SAR. Quid ais Schipcha? vocasti ne nostrum Eleazarum

Sicut iußi? SCHIPch. Factum est hera. SA. Cur nectit moram?

SCHIPch. Dicebat se mox venturum esse, & iam venit.

SAR. Eleazare herus peregrè abijt cum filio,

Et quò abierit mihi non voluit dicere,

An non dixit tibi? ELE. Nihil aliud mihi

Dixit, quàm se diuino admonitum oraculo

Sacrificatum abiturum ad certum quendam locum,

Quem ne ipse quidem sciret, sed monstrante Angelo

Dominum reuelaturum esse ipso in itinere.

SAR. An non potuisset hic sacrificare hostias

Tot, quot fuisset libitum, sicut antea

Consueuit facere, an nunc Dominus certum ad locum

Est alligatus? an non is praesentia

Sua vbique est? & coram nostras audit preces

Quocumque loco? Nam qui infinitus est loco

Non circumscribitur, sed replet omnia.

ELE. Verum est hera quod dixisti, sed non est meum

Tecum de his rebus odiose contendere,

Vel hero, quid fatiat &, quid non, praescribere.

An nescis saepè quod familiarißimè

Cum Domino colloquatur, & quicquid velit

Faciat, summo studio, nec contradicere

Sibi patiatur quenquam, vti nosti optimè.

Est Deus vbique, & cultus nostros suscipit

Omni in loco, sed iam certum elegit, sibi

Locum, & mandato singulari herus loco

Ipse aligatas est, vt ibi faciat sacrum

Vbi Deus vult, non vbi deuotio

Humanae mentis pro se cultus eligit.

SAR. Ah si tantùm reliquisset meum Isacum

Mihi domi filium, quem habemus vnicum.

ELE. An non apud patrem benè est? quid anxijs

Hera te curis maceras? cùm prorsus sit nihil

Periculi in hec, quod angit te negotio.

SAR. Ah nescis quo in metu sim & in quam maximis

Angustijs, & quàm valde in me palpitet

Meum cor tato vt contremiscam corpore!

ELE. Quid est hera quod metuis? SAR. Ah metio filio.

ELE. Si nihil est aliud quod metuis, ab hoc metu

Te libero, & animo securo esse iubeo.

Apud patrem est, quem scis virum esse praeditum

Magno animi robore, qui si quid periculi

Inciderit, propulsabit quàm facilimè.

SA. Ah nescis quantus sit, quamque ardentissimus,

Affectus in materno Storge pectore.

ELE. Non video autem quae iusta causa sit metus.

SA. Natura omnes meticulosae sunt foeminae,

Et ad quemuis folij trepidant strepitum anxiae.

ELE. Meliora hera ominare, & spem fac optimam

Concipias, nostrum herum scis praesentem Deum

Habere semper, & ipsius tutißimum

Esse patrocinio in omnibus periculis.

SA. Rectè dicis, rectè facis, tristißimam

Quod me consolaris iam, absente nostro hero.

Et iam videor mihi quasi reuiuiscere.

Sed vnum Eleazare mihi dicas, obsecro,

Quid est sacrificaturus, quamue victimam

Mactaturus? ELE. Nihil certi constat mihi,

Credò autem illâc iter facturum, vbi excubant

Nostri pastores, & sumpturum de grege,

Quam Domino est oblaturus, acceptam hostiam.

SA. Quando ergo herum nostrum esse reuersurum putas?

ELE. Non abfuturum esse diu certò credito.

SA. O vtinam vera diceres Eleazare.

ELE. Noui eius morem, non solet ducere moras,

Sed maturare iter quam ocyßime potest.

SA. O vtinam mox redeat, vix vllo tempore

Vnquam desideraui eius praesentiam

Tam maximopere sicut nunc. ELE. Satis citò

Venit, cum saluus vt spero redit domum,

Ergo omnem quaeso abijcias sollicitudinem.

SA. Faciam, tuoque consilio nunc obsequar.

Et pro salute eius nec non & filij

Summo patri incruentas offeram hostias,

Quod & tu quoque facias cum tota familia.

ELE. AEquum est precari omnes nos pro salute heri

Et herilis filij, & id faciemus sedulò.

## Scena II.

ABRAMVS, ISACVS. SYRISCVS, ANDRODVS.

Senarij, Septenarij, Octonarij.

ABR. Iam toto hoc Isace biduo fecimus iter,

Nondum tamen confecimus, nec visus est locus,

In quo nos sacrificare Domino oporteat.

Sed nunc videor mihi videre procul locum

Quem destinauit ad sacrum Dominus ter maximus.

ISA Pater mi, vbi est? ostende mihi, de quo dici, locum.

ABR. Viden’ fili cacumen istud monti caeteris

Excelsius? ISA. Video. ABR. Hic est ille locus cuius situm

Mihi Dominus descripsit hisce circumstantijs,

Quas ocularis conspectus repraesentat & refert.

Vade in montana terrae Moriah, inquiens,

Et ibi super vno montium facias sacrum mihi.

Sicut postea, cum propius ventum fuerit, plenius

Tibi exponam, quale à nobis sacrificium expetat.

Acceleremus igitur iter & iam procedamus paßibus

Citis, vt veniamus eò tantò celerius,

Et maturemus reditum, nam certum est matrem tuàm

Sollicitis computare articulis horas singulas,

Quanda simus redituri, quantoque abfuerimus tempore.

Scio ipsam prospectare momentis ferè singulis,

An redcamus, & interrogare quoscunque obuios,

An viderint nos nec ne? & rarum somnum noctibus

Oculis suis admittere, & inquietari compluribus

In somnijs, scis nos rogasse abeuntes, vt quantocyus

Possemus reditum maturaremus, nam tertius

Dies est, qua domo abfuimus. & tres restant dies

Ad reditum nostrum, qui lacrimas et expriment, quàm plurimas.

ISAAC. Nihil hoc est certius, nam cùm valedicerem

Ei, amplexata est me profusis lacrymis.

ABR. Syrisce tardigradam istam bestiam, vt procedat admono

Flagello & voce, nam remoratur nos in itinere.

ST. Here facio, sed defatigata est, quod tardius

Iam progreditur, opus est igitur, vt hîc pauxillulum

Quiescamus, eique aliquid abijciemus, pabuli.

ABR. Non est hic commodus locus & iam non procul absumus.

Parumper ergo adhuc procedemus, & istis sub montibus

Quiescetis, & ibi etiam credo meliora esse pascua.

Tu vero Androde fac vt ignem asserues sedulò.

AND. Facio quidem hoc vt possum gnauiter, sed longius

Si restaret iter nobis, nen possem fouere diutius,

ABR. Procedite ergo celerius aliquantulùm.

ISA. Pater mi vbi est, quam vis offerre, victima?

ABR. Fili mi Dominus prouidebit, & in monte Angeli

Ministerio adducetur, & ibi praestò erit.

ISA. An non ex armentis & gregibus nostris amplius

Ei sunt gratae victimae? ABR. Sunt, sed nunc Domine aliud placet,

Sicut postea tibi in monte exponam plenißimè,

Ad quem cùm iam ventum sit, hîc quiescite

Vos serui, & pigrum istum Asinum ad laeta ducite pascua,

Ego cum gnato ascendam in montem, & victimam,

Quam iußit Dominus offerre, ibi cum precibus offeram,

Hos ergo fasces lignorum tuis humeris imponito

Isace fili mi, & mecum in montem ascendito.

Ego ignem accipiam, quaeque ibi dabitur, hostiam offeram

SYR. Profecto miror quid venerit in mentem nostro hero:

Ligna, ignem, gladium assumsit in viam, sed victimam

Nullam video, nec interesse vult nos huic sacrificio:

Quod est contra ipsius morem, nam conuocare nos solet,

Et vt frequentes adsimus seriò postulat ab omnibus.

Et factis precibus concionatur prolixius

Interdum, quàm gratum est nobis. AND. Verum est, & non satis

Mirari etiam possum, quid hoc munc sit negotij.

## Scena III.

ABRAMVS, ISACVS, ANGELVS

Septenarij.

ABR. Accliuitatem montis huius iam superauimus

Isace fili mi, iam opus est vt respiremus parum.

ISA. Pater mi sicut tibi videtur facias, victimam

Vetò hic nullam prorsus video. ABR. Fili mi, iam tibi

Dicam, quam sibi Dominus efferri victimam velit.

Sed altare extruendum est prius, & debito modo

Sunt imponenda ligna, vt fieri solet in victimis

Deo offerendis, vt scis, tu igitur me nunc adiuua

ISA. Faciam hoc pater mi cum summa animi promptitudine.

ABR. Audi iam fili mi, semper ego te quàm plurimum

Dilexi, tanquam filium & haeredem meum vnicum,

Cui non tantùm haec fluxa & caduca bona relinquerem,

Quae coelestis pater dedit nobis largißimè,

Sed vt promißionis etiam esses de semine

Et terrae huius posseßione haeres ditißimus.

Fili mi quantum oblatum mihi tunc fuerit gaudium,

Cum tua te mater partu, primùm in lucem edidit,

Non verbis à me dici, & minus abs te credi potest.

Et quod paterno affectu à primis incunabulis

Te semper complexus sim, tutemet testaberis,

Nihilque posset mihi in hac vita accidere optatius,

Quam si Deo volente mihi daretur tam diu

Viuere, vt ex te viderem genitam prolem plurimam.

Sed iam vota mea in ventos abeunt, omneque gaudium

Interuertitur. Ô fili mi, fili mi, proh dolor,

Facere iubeor, quod facere abhorret& mens & manus

Et vt inuitus dico, ita facio multò illibentius.

Nam pietas aliud, atque aliud paterni pectoris

Affectus suadet, hic ne faciam prohibet & manum

Retrahit, illa autem impellit & vult vt faciam citò,

Quod iußit vniuersi huius Rector ter maximus.

Et quid fili mi te moror, multis ambagibus,

Nam quod semel faciendum est, dicendum est etiam semel.

Hic nulla est victima vt vides, te vult vt immolem

Supremus ille latè diffusi orbis arbiter,

Et hic in re nostram fidem explorat & obedientiam.

Quid faciam nescio, tuo illibenter sanguine

Me polluo, & repugnare Deo nobis non licet.

Mortalis à me gentius es, & est moriendum semel

Omnibus hominibus, & si viuerent tot seculis,

Quot ante Diluuium vixit magnus Mathusalem,

Ac quis potest sibi polliceri crastinum?

Viuendo morimur omnes, & momentis singulis

Ad metam, quae cuiuis fixae est, propius accedimus.

Sed haec firma atque immota est nostra consolatio,

Quod ad mortalitatem non sint homines conditi,

Sed ad coelestem & aeternam beatitudinem,

Et ad Dei perpetuam & laetam consuetudinem,

Sicut iam cum Deo beati viuunt Angeli,

Cum quibus & nos fruemur sempiternis gaudijs,

Huius te participem esse Deus beatitudinis,

Et hac tam gloriosa morte vult oceumbere,

Quae certe gloriosa est, quòd te elegit victimam

E cunctis qui super terram viuunt mortalibus.

Tuum est igitur generosa mente ferre, quod Deo

Placet & gratum est, nec enim mori potes beatius,

Quam cum tuam iubente Deo vitam offers hostiam

Et parui momenti est iactura huius vitae breuis,

Cum qua fit aeternae & coelestis permutatio.

Verax est Deus in omnibus promißionibus,

Qui non fefelit vnquam, nec etiam fallere potest.

Ideoque vt impleatur facta mihi promißio,

Reuiuisces sicut Phoenix ex ipsis cineribus.

ISA. Pater mi cur moerore tanto animum affligis tuum?

Paratus sum mori, & libenter iam Deo obsequar,

Nec video quomodo honestius poßim aut beatius

Mortem oppetere, tu saltem infracto sis animo pater,

Vt quod tibi praebeo iugulum confodias fortiter,

Aequum est parere me tibi, & multò magis Deo,

Cui morte sanctorum nihil esse potest preciosius.

ABR. Quod, fili mi, voluntati Dei te subijcis

Rectè facis, & mihi è corde omnem exemit scrupulum.

Nunc ergo in genua procumbe & te commenda Deo.

ISA. Omnipotens aeterne Deus coeli & terrae conditor,

Tu pro tua voluntate expetis me victimam,

Adsum & spontanea me sisto obedientia,

Mori paratus, vt placito satis fiat tuo.

Tu Domine spiritum meum lcementer suscipe.

Et quod restat pater mi cum matre aeternum vale,

Ligatisque manibus & pedibus iugulo cultrum imprime

ANG. Abrame, Abrame. ABR. Domine quid vis? ANG. Ne manum tuam

Extendas in puerum, neque eius fundas sanguinem,

Satis superque tuam fidem atque obedientiam

Exploraui, & sincero quod colas me pectore,

Cognoui ex hoc facto, tuo vnigenito filio

Quod non pepercisti, ecce praestò est victima, respice,

ABR. O quam mirabile est Domine Deus nomen tuum

Et quàm mirabilia omnia tua sunt facta & opera,

Quod non sinis nos in tentatione supprimi,

Sed clementer sustentas nos & das laetum exitum.

Nunc ergo fili mi Isace his te exoluo vinculis,

Surge ô fili mi, & hunc praehende arietem cornibus,

Haerentem in senticeto, quem pro te immolabimus.

ISA. O quam mirabilis Deus est suis in operibus,

Cui meritò ex toto corde summas agimus gratias,

Quòd grauiter tentatos nos non sinit succumbere,

Sed cum tentatione inopinatum dedit exitum.

Tibi ergo aeterne Deus sit laus & honor & gloriae

ABR. Isace peracto nunc feliciter sacrificio

Immortales agamus summo patri gratias,

Pro tanto & nunquam hominibus cognito beneficio.

At nunc fili descendamus nostros ad seruulos,

Qui nos expectant, & demirantur quòd tam diu

Moram trahamus: tu praecurre, & dic vt mox parent,

Ad reditum omnia, nam tempus etiam redeundi, domum.

## Scena IIII.

ELEAZARVS, SARA, ABRAMVS, ISACVS.

Tetrametri Trochaici Catalectici.

ELE. Iam sextus dies exoritur, quòd noster herus abfuit,

Ac satis mirari non possum, quae causa sit morae,

Quorsum abierit, quando rediturus sit dixit nemini.

Valdè doleo propter heram, quae matrona est pijßima,

Et ferè exanimatur hac heri diuturna absentia.

Prouisam igitur, quid agat, sed quid dicam prorsus nescio.

Dicam mox esse rediturum herum? sed certi habeo nihil,

Et quid dicam aliud non inuenio. quid ergo? nescio.

Attamen hodie rediturum esse herum mens praesagit mihi,

Hoc dicam, & nullus dubito, quin aliquid sit solatij

Allaturum affectae magna mentis aegritudine.

Sed iam commodùm prodit foras. nam non potest domi

Continere se prae nimia cordis moestitudine.

Salue hera. SA. Quid salue? nunquid salua esse possum absente herò?

Qui, si non reuertet hodie, vix viuam vsque ad crastinum.

ELE. Bono animo esto hera obsecro, mens certò praesagit mihi,

Hodie herum reuersurum esse. SA. Faxit Deus, vt vera sint

Quae dicis, sed nocte hesterna valdè sum perterrita

Tristi somnio, quod plurimùm me reddit anxiam,

Visa sum videre, quòd pater iugularet filium.

ELE. Absit, natura ipsa conuincit falsum ese somnium.

Nam quid est magis contra naturam patrem filium,

Quod fando nunquam auditum est, iugulare? non est somnijs

Credendum semper, nam non raro sunt fallacißima.

SA. Et rursus reuiuiscere uidi iugulatum filium.

ELE. Optimum omen, & eccum rediuiuum cum patre filium.

SA. Veniunt? ABR. Sunt ne salua omnia? SA. Te saluo mi vir omnia.

ISA. O mea mater charißima. SA. Fili mi dilectissime.

## Scena V.

NVNCIVS, ELEAZARVS.

Senarij.

NVN. Ad Abramum ex Arabia missus sum procul

Ab Ismaele magno Arabiae principe.

ELE. Quis homo es? vnde venis? NVN. Ex Pharan. ELE. Dic quid noui?

NVN. Huc Ismael me misit, patri vt plurimam

Salutem dicerem & Ismaëlem filium

Viuere renunciarem, eique coniugem

Nupsisse Agyptiam. ELE. Quid agit dic obserro?

NVN. Sagittarius est, & venator maximus.

ELE. Veni, ego te ducam ad Abramum, gratißimus

Hospes eris, sed vos iam valete & plaudite.

**CHORVS V.**

AERumnosa est mortalium

Vita, & repleta angustijs

Multis, quae plurimum afferunt

Moeroris, vt mens anxia,

Quo se conuertat nesciat.

At non deest Deus pijs,

Et in se confidentibus.

Sed Auxilio praesenti adest,

Cum nulla est spes reliqua amplius,

Vertens moerorem in gaudium.

## EPILOGVS.

Ingentes vobis spectatores optimi

Poëta noster ex animo agit gratias,

Quòd Actionem hanc magno cum silentio

Audistis, qua à Sancto dictata est Spiritu,

Et non conficta humano ingenio fabula.

Sed verè gesta res, quae multam continet

Doctrinam, in tota vita in primis vtilem,

Quam paucis breuiter cemplectemur regulis.

Docet in cunctis fidendum esse Deo angustijs:

Nec dubitandum de Verbo, etsi contraria

Promißioni eueniunt de coelo edita,

Et impoßibilitates multas dictitat

Humana mens iunctis absurditatibus.

Docet parendum esse Deo, quamuis refugiant

Affectus humani, & penitus abhorreat

Natura visceribus ipsis ex intimis.

Docet Deo implorato ex toto pectore

Sperandum & expectandum euentum optimum,

Et densas post nubes Solem clarißimum.

Docet posse Deum viuificare mortuos,

Cum nequeat eius verbum quenquam fallere

Docet esse Deo vires nostras notißimas,

Qui supra vires nos tentari non sinat,

Sed cum tentatione det bonum exitum.

Docet mortalibus abditum mysterium.

Quòd sicut iussus est Abramus victimam

Offerre, non pecus aliquod, sed filium,

Ex Sara sterili quem genuerat, vnicum,

Et haeredem bonorum dilectißimum:

Sic Aeternus Pater pro nobis filium

Suum vnigenitum & haeredem charißimum

Coelestium bonorum cunctorum obtulit,

Suo qui solus expiauit sanguine

Peccata mundi, quae nullius victimae

Vnquam potuerunt expiari sanguine,

Creationis inde a primo exordio.

Sed vos valete nunc atque iterum plaudite.



# Back



FINIS.

