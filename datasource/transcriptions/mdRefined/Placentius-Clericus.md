# Front

/

**Clericus eques, authore evangelista Placentio Trudonense Dominicano**

≤folio=aijr≥

ARGVMENTVM

Clericus in via egens: matronam offendit propitiam. Qua sciscitante vnde
veniret : recta, inquit, a Pharrisijs. verbumque prima fronte aliter
intelligens, vt fit apud rusticanas foeminas a pratis Elyseis, queis
animae emigrare hinc dicuntur redisse concredit. Quare de Corococca
marito suo priore, nunc illic nudus incedat vt

5 sepeliebatur, interrogante : Clericus in rem suam dolo sententiam
mutat, vestem & aes ibidem ei deferendum capit. Oenophilus nouus coniunx
domum rediens, vbi imposturam perpendit : equo insequitur, sed strepitu
commonefactus Clericus casu rustici exuuias induit, statque quasi
laboraturus, Equitique syluam, sed aequo inuiam qua Clericum intrasse
deierat, ostendit. Qui credulus nimis, iumentum illius fidei

10 aliquantisper dat. equoque perniciter Parrhysium versus fugiens, ex
pedite subito Clericus Eques effectus est.

NOBILI ADVLESCENTI ET IM/primis docto, Michaeli ab Horion amplissimi
principis Cardinalis Leodiensis Pincernae Placentius. S.D.[^1]

Nae tu Placentium cum coelo animum quoque mutasse existimes Michael

15 mellitissime, Nam vt tantillum tibi eloquar, concinnitas iocorum, &
sales gemini, non temperant sese quo minus, quos deamo, nonnunquam aut
verbis aut Epigrammatis ludam. Igitur clericum equitem clericus

≤folio=aijv≥

aliquando, nunc Eques tibi nuncupo vt vel inter seria quae agis, risum
tibi moueat luculenta impostura. Principi nostro sacra aliquot paraui
argumenta, cui Placentij

20 nonunquam mentionem, vt facias etiam atque etiam oro. Vale
Antouerpiae tertio Idus Octrobis. Anno 1534.



# Main



*Clericus & Columbana mulier.*

*Clericus*

Ah quam infeliciter cadit alea studiosis? Quam penitus nouercatur nobis
Rhamnusia? Vt post exantlatos sudores plurimos, multum ad animae dotes,
parum fere aut nihil, quod ad farinam facit, conquiramus. Equidem vt
Philosophia omnis contemptrix est opum: ita videtur singulari Deorum
factum consilio, vt Clerici Hyeme algeant, aestate

≤line=5≥ aegeant, Id si antehac vnquam: nunc profecto vsu venit. Neque
hoc sine grauissimorum authorum exemplo, cum Poetarum, tum
Philosophorum: quibus Penia semper familiaris fuit, quorum catalogum si
vel tenuiter attingam: tempus ante deficiet quam verba. Itaque codicillo
hoc instructus (vt solemus plaerumque in patriam reduces) signa communia
ostiatim ob oculos ponam. Sic enim imperat aegestas sic

≤line=10≥ suadet conditio, non aliquis quam Latinis verbis meam passim
miseriam proponere. Sed eccam mulierculam properantem ad me video, &
priusquam rogem munificentia sua fortunae meae oc

curentum conspicor. Rogabo? profecto hactenus hanc officinam non noui, &
turpis mendicabuli colluuionem generositas mea ceu piaculum abhorret.
Nam familiae

≤line=15≥ nostrae vt non est infima claritudo, perinde nollem hanc
infami exercitatione confundere veruntamen cum procul absim a patrijs
laribus quis me mendicantem audiet? quis rogitatiorem suspicabitur? nemo
hercule nemo, Exuenda tibi frons est Clerice: Statis verbis
caeremonijsque eleemonsynae petendae. Dij bene vortant, hoc felix
auspicium esto. Matronae pientissimae non patiamini munificentiam
vestram in

≤line=20≥ supplice Clerico labefactari. Complures anni sunt quibus
gnauiter operam literis nauaui Parrhisijs, multos habui magistros,
multis sumptibus, & quod aiunt oleo ac opera tempus illic redemi. Sic ex
Pharrisijs modo habetis me.

*Columbana*

Dij boni, quam lepidus adulescens, meas obseruat fores ? Miror hunc non
esse magnatum contubernalem, tam facie honesta est & liberali, Et
profecto quantum video

≤line=25≥ proborum hominum auitum genus refert. Rogabo qui vir siet,
quid velit, quo abeat, Amice cuias es tu? Vnde venis?

*Clericus*

A Parrhisijs.

*Columbana*

E pratis elyseis? Bene aecastor habet. Est quod te rogem*.*

*Clericus*

Quid hoc est?

*Columbana*

≤line=30≥ Dicam, fama est non obscura, resque fidem ex concionibus
meretur, vt illic omnes amigrent, qui moriuntur in Christo, Paradisum
alij vocant, alij prata elysea, Mortem obijt annis abhinc plus minus
duobus, optimus maritus meum Corococca suillus. Vidi eum ijs oculis
efferi solo tectum linteamine, nudumque in frigida humo confodi,
Aiebantque tum sacrifici recta illum in pratis elyseis amigrare. E
pratis igitur elyseis si

≤line=35≥ venisti dic illum ibi num videtis. Amaui eum plusquam hos
oculos. De hoc me si certiorem facies liberali demerebor munere. Quid ?
recte ne degit in pratis elyseis ?

*Clericus*

Miror stupendam hanc simplicatiatem: suboletque luculentum hic mihi
aucupium. Mentiar: & mendacio glorioso studiositatis meae specimen
praebebo, Illa arbitratur recta me venire e pratis elyseis, at
paralogismum sectabor, vtpote qui fuerim Sophista

≤line=40≥ Pharrisijs.

*Columbana*

Quin cedo vt coniunx meus vita functus valeat, Num integre vestitus
incedat in pratis elyseis.

*Clericus*

Adeste doli, adeste nequitiae, Haec mihi foemina pulchre se
defraudandam, illudendamque exhibet.

*Columbana*

≤line=45≥ Quin perge edicere quicquid est. Si qua in re illius egestatem
sarcire queo, haud parcam operae atque impensae. Dic mihi obsecro in
pratis elisijs, ijsdem adhunc vestibus incedit quibus corpus defodimus
in sepulchro ?

*Clericus*

Ijsedem omnino iam situ atque vetustate plusquam corrosis, solusque
inter omnes Paradisi incolas, nudus ambulat, oratque sedulo vt e bono
optimoque patrimonio quod

≤line=50≥ tibi familiaeque reliquit, talarem per me tunicam ei
transmittas, qua pudenda et nates contegat, Grandis siquidem vobis, non
solum illi iniuria est : si inter tot hominum miriades ceu Diogenes
Cynicus, nudus obambulet.

*Columbana*

Hoi hoi dixeram fore, piaculumque tam horrendum non praedicaui misera.
Atque vtinam omnibus iam iamque postpositis fidum nuncium offenderem,
qui illi vestem

≤line=55≥ praeciosiorem vulpinis suffultam pellibus cum nummis aliquot
commodum deferret, labores profecto munifica forem exolatrix. Heus
Clerice quid vis tibi numerem vt qua venisti via ren/pertaris, vestesque
has & nummos praebeas salutesque eum meo nomine degentem in pratis
elyseis.

*Clericus*

Multum viae est, multorum periculorum pensitanda ratio, si tres libellas
mihi des

≤line=60≥ redibo, &his humeris sarcinulam deferam

*Columbana*

Numerabuntur, atque adeo aurum mauis an argentum?

*Clericus*

Vtrumlibet, modo moneta sit Caesaris, Nam cum adulterinis nummis
peregrino semper disceptatio est.

*Columbana*

Cedo manum, En tibi bissex Caesariani, hoc argentums maiusculum est,
quam quod

≤line=65≥ totum expendas in diuersorijs.

*Clericus*

Abeo, Num quid me vis?

*Columbana*

Non, nisi vt illi dicas planeque ex me recenseas, alteri me nupsisse
marito Oenophilo porcino, potore omnium strennuissimo, qui me dum domum
ebrius venit: saepe verberat, pacemque concidisse omnem cum meo
Corococca, hoi, hoi. Sed heus

≤line=70≥ adesdum Cyrographum eius & literas aueo videre: salutemque
desydero ex pratis elyseis.

*Clericus*

Scribentur Pharrysijs fidem meam tibi spondeo, Vale matrona: et me hoc
loco post trimester rursus expectato.

*Columbana*

O me socordissimam mulierum, quae biennio toto passa sum algere
demortuum

≤line=75≥ coniugem, nudumque incedere. Quam ego rerum authori rationem
reddam? Eo recta ad Exomologesim, vt ope Sacerdotis ab hoc scrupulo
penitus absoluar. Dij faustum atque fortunatum faciant tuum iter
clerice, vt non modo hac vice, sed quotannis ei pallium deportes.

***[Actus secundus.]{.underline}***

*Oenophilus & Columbana.*

Aedepol hercule quantum vini diluuium fuit? Quanta arte potitatum est?
quanta virtute

≤line=80≥ conatum omnem in exhauriendis poculis insumpsimus? Primum
tribus folijs vt in militia tribus cornibus acies instituitur: perinde
hic quoque in nostra coitione certatum est Deinde semiulnis ceu hastis
quibusdam pectus armauimus. Vbi omnes mero incaluimus : cantaris plenis,
& lagenis, Bacchus ceu sanguis effusus est, deuictis

que combibonibus vniuersis : solus triumphator euasi, nec pes nec
lingua, nec manus

≤line=85≥ suo desunt officio. Ohe Nonne gnauus sum potor? Profecto
spongiam in stomacho sentio, & quo plus sum potus: hoc mihi plus mentis
ac roboris accedit. Sed quid cesso domum redire? Nox est: & hesperus iam
in aethere emicat, actutum vxorcula reclude fores Quin audis meretrix ?
fuste tuum grandibo caput

*Columbana***

**More tuo facis temulente. Nunquam te pudebit ebrietatis & insaniae?
Deos precor vt te

≤line=90≥ viuum vinum euisceret, & cor & vaenas & penetralia emasculat:
vt totis vitae tuae diebus tanquam claudus sutor nolens volens domi
maneas.

*Oenophilus*

Satis verborum venefica, nisi mauis verbera. Quin effer mihi e tunicis
meliorem, adeundae sunt nuptiae. Illam, inquam, quam superiore mense ex
anglico panno & vulpinis pellibus, & holosericis orbibus iussi consui.

*Columbana*

≤line=95≥ Dij vestram fidem. Perij misera, Clericus iam modo hanc in
pratis elyseis Corococce marito primo deferendam accepit, Id si iste iam
maritus factum resciscat vapulabo, & me forsitan extrudet foras. Heu me
miseram inter saxum ac sacrum haereo, & quod vulgo aiunt, lupum auribus
teneo.

*Oenophilus*

Quid murmuratrix lingua sibi vult ? Quid obgannit anicula ? agedum
expedi adfer mihi

≤line=100≥ vestem

*Columbana*

Eia marite mi non habeo.

*Oenophilus*

Malum, non habes ? Quid hoc audio? Siccine me absente mea profundis
omnia?

*Columbana*

Parce per Deos immortales oro te, Pietas me huc adegit & honesta ratio.

*Oenophilus*

Quae pietas? Dic plane.

*Columbana*

≤line=105≥ Pietas erga manes demortui coniugis.

*Oenophilus*

Ecquid ille agat pomposis vestibus, qui iam olim a vermibus corrosus,
vix ossium reliquias habet?

*Columbana*

Ah nescis quae ego hodie seria de illo audiui, integer est, incolumis
est, saluus est, viuit,

*Oenophilus*

≤line=110≥ Os impudens tace, nolo audire catalogum anilium fabularum,
Scio, sat scio, matronulam aliquam hanc tibi coronidem texuisse.

*Columbana*

Imo vero Clericus fuit. vir multo omnium doctissimus.

*Oenophilus*

Apagesis. Quid tibi rei cum Clerico? Suspectum merito hoc hominum genus
habeo, quippe qui tanto ad vafritiem & dolum accliuiores sunt: quanto
ingenij dexteritate

≤line=115≥ praestantiores. Polypi sunt: quicquid attigerint haud
difficile tenent.

*Columbana*

Imo vero bonus iuxta ac prudens mihi visus est, aiebatque recta se
venisse a pratis elyseis.

*Oenophilus*

Commentum futile narras hisce in locis qui semel fuerit, nunquam
regreditur

*Columbana*

Attamen dicebat venisse se e pratis elyseis.

*Oenophilus*

≤line=120≥ Fortasse parum intelligebas, dicebat se venisse a Parrhisijs
vt arbitror. Nam illa

studiosorum longe celeberrima academia est, Clericosque alit
quamplurimos.

*Columbana*

Quid? Siue a Parrhisijs siue pratis elyseis dixerit: nihil refert,
dicebat se nosse Corococcam coniugem meum sepultum illumque suis apud me
depinxit coloribus.

*Oenophilus*

Fatua imponebat tibi scilicet.

*Columbana*

≤line=125≥ Aiebat illum optime quidem valere sed nudum inter multas
hominum phalanges magna cum verecundia degere, misertaque sum illius
protinus : & numeratis nummis aliquot peruetusti remisi Clericum,
onustum insigni ori tunica quam ad te deferri nunc perurges. Abijt,
secum attulit, referet mihi tandem Chirographum manu Corococcae
descriptum*.*

*Oenophilus*

≤line=130≥ Insulsissima mulierum quas sol videt, quid istuc aggressa es
non contata meum consilium? Quid nunc occeptabo? Dic mihi. Quamdudum
Clericus hinc abijt? Quam ingressus est viam? Insequar equo pernicissimo
insidens. Producite quadrupedem versicolorem optimum, vestigia ipsa
deprehendam, & praedam e faucibus excutiam.

*Columbana*

Vix quarta horae pars est quando composito gradu hinc abscessit, regiam
plateam hanc

≤line=135≥ tenet: si conuenire voles. Age agedum scio vbi audieris os
eloquens bene me fecisse, fidoque rem tradidisse nuncio iudicabis. Ego
hinc domum abeo : olusculumque coquam omniaque quae ad popinam faciunt.

***[Actus tertius.]{.underline}***

*Oenophilus, Clericus, Coridon rusticus, & Hannibal Praetor*.

Naemon furem Clericum clitellis onustum hic praeterire vidit?

*Clericus*

Audio in me haec faba cudetur. Maritus foeminae est, cuius aes, et
vestem dolo

≤line=140≥ abstuli. Quid nunc capto consilij ? Si pedibus fugam committo
expeditior multo eques est quam ego. Sin maneo: multo verbere vix
semiuiuus euadam. Adesto mihi fraudum architecte magne Mercuri: &
ingenioso huic furto meo alipes succurre, Ohe Ohe, exaudiuit me deus
propicius, videoque hic technam qua Equitem quoque vocalem, pulchre
deludam. Ecce haeic proxime ager floret. Dumeta scindit Rusticus, quem

≤line=145≥ video iam ad caenam sese disponere, vtvt ex more in gramine
discumbat. Tunica eius non procul a via cum sarculo iacet: Proijcio in
foueam, quicquid est sarcinarum induam me rustica hac tunica cultum ac
rastrum manu excipiam, fingam me e dumis spinas putare. Quam egregium
commentum, sic stabo tantisper dum Eques transierit actutum. Quis me hac
in veste Clericum existimet?

*Oenophilus*

≤line=150≥ Naemon furem Clericum, cum sarcina praetereuntem vidit?

*Clericus*

Et hic in nassam meam cadet, si bene auguror: Hodie futurus sum Clericum
Eques.

≤folio=bijr≥

*Oenophilus*

Heus bone vir, vidistin Clericum sarcina onustum hac praeterire via?

*Clericus*

Vidi meticulosum quendam adulescentem simulatque te audiuit, & equi
sonitum: extemplo fugere in proximam hanc syluam, Sed Eques ob lignorum
densitatem &

≤line=155≥ limosum fundum: haudquaquam deprehendere illum posses Itaque
equum mihi seruandum committe & pedes inquirito, Scio vt fures affecti
sunt: omnia ad plenum tibi restituet. Sed obsecro te ne quid in eum
violentius agas, quandoquidem sine sanguine omnia sarcire potes.

*Oenophilus*

Sanum mehercle consilium, te quaeso equum manu tantisper vt teneas: dum
reducem

≤line=160≥ me videbis. Sic sic te insequar fugitiue Clerice : dabis
poenas furcifer. Experiere quam iniquum sit simplicitate mulieris abuti.

*Clericus*

Sic sic pedes clericus Eques efficiar. Sed quid cunctor calcaribus
stimulum admouere, subitoque cum sarcinula & equo euanescere. Abeo recta
Pharrisium versus, & artem hanc conatumque clericalem commilitonibus
narrabo, factoque hoc immortalis plane

≤line=165≥ euadam.

*Coridon Rusticus*

Enimuero coena haec multo omnium sapidissima fuit. Sed iam vestes quas
reliqueram induo. Nam ad dumeta haec manus conserendae, postquam corpori
genioque satifactum est, hoc illud est: hoc itidem istud. Sed hues me
miserum: manus in spinas incidit, vt & cruenta est? Quis hic chyrurgum
agat?

*Oenophilus*

≤line=170≥ Dij mihi malefaciant si non huius rustici caput mallio
contudero. Ita me inaniter & abs re hinc remisit Quaesiui omni in loco,
quouis in angulo transfugam Clericum, non inueni, nec gradientis hominis
vllum vidi vestigium, ad renes vsque restagnantibus aquis totus madeo.
Hocque operae praecium mihi redijt.

*Coridon Rusticus*

Quid si laborem hunc dulci cantilena demulceam? Cantabat vacuus coram
latrone

≤line=175≥ Viator.

≤folio=bijv≥

*Oenophilus*

Perdat te fulmine magnus Iupiter, vocem atque ora trisulcum tonitru
obtundat, cui non satis est delusisse me plusquam hostiliter: nisi etiam
de diffortunio affatim gaudeas. Nebulo si te audio posthac senties
manus*.*

*Coridon Rusticus*

Et illud Vergilij O Coridon Coridon quae te dementia coepit ?

*Oenophilus*

≤line=180≥ Pergin bilem mihi mouere scelus? Iam te perimam.

*Coridon Rusticus*

Malum, qui mihi insultas, nunquam vel de facie cogniti?

*Oenophilus*

Mentiris nebulo, atque adeo patua res haec videtur in tam periculosam
memet viam innoluere mentiri & dicere fugisse illic Clericum? Atqui
nulla ibi hominum vestigia, sola ferarum videntur latibula.

*Coridon Rusticus*

≤line=185≥ Ego te illuc ire iussi Clericumque inquirere qui te tota vita
non vidi?

*Oenophilus*

Non vidisti? Cedo dic sodes, quorsum equum meum amouisti?

*Coridon Rusticus*

Ego neque equum neque te vidi. Quid (malum) obiectas piaculi. Scin vbi
es? Nimirum in patria legibus ac plebiscitis optime munita.

*Oenophilus*

Nihil moror. Equum mihi redde quem tibi seruandum aliquandtisper dedi.

*Coridon Rusticus*

≤line=190≥ Tu mihi equum dedisti seruandum os impudens?

*Oenophilus*

Id etiam negas?

*Coridon Rusticus*

Nego et pernego.

*Oenophilus*

Redde aut Praetorem aduocabo, curaboque te conijci in vincula.

*Coridon Rusticus*

Quin ego pro iniuria tanta talentum magnum postulo, Heus Praetor

*Praetor Hannibal*

≤line=195≥ Quis hic clamitat: quis me vocat*?*

*Coridon Rusticus*

Poenam talionis imprecor, hic furti me illigat.

*Oenophilus*

Redde equum quem tibi seruandum dedi.

*Coridon Rusticus*

Non dedisti.

*Praetor Hannibal*

Vtrumque mecum abduxero in carcerem

*Oenophilus*

≤line=200≥ Quin audi me prius, Nunquam ego in vincula incidi: maloque
equi iacturam ferre

quam hac infamia palam notary*.*

*Coridon Rusticus*

At ego pro iniuria talentum magnum postulo.

*Oenophilus*

Itane totum mihi marsupium exenterabitur pecunia? Audi me Praetor,
Clericus quidam ab vxore nummos & vestem abstulit, hunc dum insequor,
huic equum servandum

≤line=205≥ committo, postquam indice hoc, ista in sylua fugisse furem
profectus est.

*Coridon Rusticus*

Crede mihi neque hunc neque equum hodie vidi : qui recens a coena huc
redeo. Tunicam hanc hic reliqui fateor & instrumenta putatoria.

*Praetor Hannibal*

Equus qualis fuit?

*Oenophilus*

Versicolor subrufus capit albulo*.*

*Praetor Hannibal*

≤line=210≥ Hahah Clericum illi insidentem obuium habui properauitque
quamocyssime Galliam

versus. Si diuinare fas est, tunicam quam humi iacentem inuenit vt te
deciperet, induit,

*Oenophilus*

Credo hercule factum, Iam profecto verum est quod vulgo dicitur,
Clericorum ingenia instructissima semper & expositissima ad decipiendos
rusticos. Age vero vxorculae ignoscentem decerno: dum etiam gloriosius
de viro triumphauerit clericus Praetor

≤line=215≥ atque adeo vir bone obsecro vtrumque vt sileat.

*Praetor Hannibal*

Fiet, modo symbolum luculentum exolueris.

*Oenophilus*

Perplacet, Eamus in diuersorio finitimo. Spectatores hoc argumento
impostures Clericorum discite, quorum nullum aeque diligens institutum
est, quam vt quo iure quaque iniuria nostro incommodo nobis imponant.
Venit ille vt aiebat e pratis elyseis,

≤line=220≥ eat recta ad patibulum eminens. Vos valete & plaudite.



# Back



[^1]: S.D.: *salutem dicit*.

