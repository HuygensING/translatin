# Front

/

≤page=1≥

GREGORII HOLONII

LEODIENSIS

CATHARINA,

Tragoedia de fortissimo. S. Catha¬

rinae Virginis, Doctoris &

Martyris certamine.

AD GENEROSVM PVERVM

Lancelotum de Berlaymont.

ANTVERPIAE

Apud Ioannem Bellerum.

1556.

≤page=2≥

≤page=3≥

GREGORIVS HOLONIVS GENEROSO PVERO LANCELOTO DE BERLAVMONT, S. P.

POstquam duobus ego fratrib. tuis, qui tecum mihi commißi sunt, libellos
obtuli: non fuit omittendum, quin & tu ferres aliquid, Lancilote chariß.
Habebis ergo, quod aetatem decet tuam, Catharinam vix natu bimestrem,
minimè tamen infantem, nec vt in familiis herciscundis priorib. minus
dotatam: solent enim huiusmodi prolium parentes, posteriores partus
ditare, atque ornare magnificentius, crescente scilicet in dies
literario censu: tum etiam, si forma viros neglecta decet, non debuerunt
illi viri ornari comptius, virginem autem decet venustas. Nec ego modò
verùm & ille loann. Laetrius, Reuerendiß. Leodij Praesulis Musicae alter
Apollo, hanc nouam velut Dianam suis modulis in Theatro condecorauit.
Praeterea Leonardus Falaesius philadelphus ille meus docilem virgi

≤folio=Aii≥

≤page=4≥

nem Gallicè perorare tanquam alter Mercurius iam docuit. Hanc igitur
adeò omnium fauore ornatam tibi offero: tu vide, fidus vt sis! gerulus,
ea pro sua sapientia plerunque te pietatis admonebit: coelestia, Deumque
suspicere & vereri docebit. siquando deest qui cum lusites, cum ea
licebit colludere: semper quidem exemplo erit, vti fortitudinem roburque
animi omni vitio opponas, ne turpe sit adolescentulam plus roboris
habuisse aduersus Tyrannum quam Iuuenculum contra vitium. Si quis verò
titulum parum circumspectus reprehendat, quòd ista Tragoedia choro laeto
absoluatur, responde: Non facit nomen Tragoediae Actionis clau sula:
satis est, si opinione hominum videatur rerum lugubris exitus: alioqui
nec Hercules Oetheus apud Senecam, quae translato in coelum Hercule,
laeto exitu choroque clauditur, hoc nomen mereretur. Neque verò ea est
Tragoediae lex: nam sufficit ad eius materiem motus esse acerbos, &
fortunas magnorum Principum periclitari. Amplius autem si quis ar

≤page=5≥

guat, ad me remitte: ego aut rectè monenti gratias agam, aut temerè
culpanti faciam satis: clanculùm autem & absentibus nobis calumniantem
sic contemnemus, vt canem degenerem, qui fugiens cuilibet viatori procul
allatrat. Vale è Legia nostra, Anno. M.D. LVI. XVII. Cal. Maias.



# Main



## 1. PROLOGVS IN CATHARINAM.

HVc post duorum Martyrum Tragoedias,

Lamberti Episcopi necem & Laurentij,

Producit idem scriptor en rursus nouam:

Qua virgo molles fortis excitet viros,

≤line=5≥ Catharina honore triplici atque nomine:

Virgo pudica castitate nobilis,

Doctorque grandi mente Christum disserens,

Et Martyr alto pectore Tyrannum ferens.

Gaudemus isto genere scripti maxime

≤folio=Aiij≥

≤page=6≥

≤line=10≥ Recreare mentes ciuium spectantium,

Quod segne viuis pectus exemplis mouet:

Quàm per faceta fabularum carmina,

Edita tenendis per iocum tantùm auribus.

Proin nec huius tradimus modi iocos,

≤line=15≥ Neque falsa diuûm praedicamus numina,

Neque ficta Christi Martyrum miracula,

His siqua simplex astruit forsan fauor:

Sed per patentes ponimus pedem vias,

Quas strauit historiae bona & constans fides.

≤line=20≥ At de Tyranno Martyris constat parum:

Nam fama quanuis proferat Maxentium,

Res Maximinum verior contrà asserit:

Nam Maximinus Solis ortum dum regit,

Tenuit in illo & subditum Aegypti solum,

≤line=25≥ Clademque Christum confitentibus intulit.

Romae Tyrannus sed fuit Maxentius,

Infestus etiam Christiano nomini:

Sed ponte Milui mersus in dolis suis,

Poenasque Constantino ibi dedit, impias.

≤line=30≥ Saeuire potuit sed per Aegyptum procul,

Dum Christianos persequitur in omnibus.

Vulgare nos huc nomen ergo inferuimus.

Sed Maximinus, siue sit Maxentius,

Perinde nostrae Martyris fulget decus.

≤page=7≥

≤line=35≥ Quae sub Tyranno fortiter poenas tulit,

Confessa Christum voce virgo libera.

Sistite fauentes, atque oculum & aurem date:

Quamcunque poterimus dabimus industriam.

Dilemma nostrae ast actionis sumite.

## 2. ARGVMENTVM.

DVM sacra diuis Nilicis Caesar parat,

Magicis Tyrannus deditus Maxentius,

Catharina Christo plena sceleratum arguit,

Christumque vote confitetur libera,

≤line=5≥ Altoque falsos pectore explodit deos.

Caesar diserta victus hic à foemina,

Doctos sophistas quinquies decem vocat.

Quos virgo victos, veritate perpulit

Ad sancta Christi confitenda dogmata:

≤line=10≥ Quos Caesar ira percitus neci dedit,

Bellique Praefectum, & piam sibi coniugem.

Sed Christianam virginem in thalamum allicit:

Verûm prophanos cùm recusaret toros,

Tormenta post diuersa detruncat caput:

≤line=15≥ Mens cuius aulam coelitum foelix petit,

Corpusque oliuo monte Sinai fluit.

≤folio=Aiiij≥

≤page=8≥

## 3. Personae Tragoediae.

MAXENTIVS Caesar.

LIVIA Caesaris coniunx.

TORBELVS

CHALEPVS cursores Caesaris.

CLAVDIA

MELITE pedissequae Liuiae.

ICHTHYBOLVS Pontifex Aegyptius.

PORPHIRIVS Tribunus militum.

PELATIS

NAZAMON

BARATROS Milites & Satellites.

CERYX praeco.

CATHARINA Christiana virgo

Aegyptia stirpis Lagidae.

NVTRIX CATHARINAE.

DAEMONICVS.

CLITVS.

TYPHVS. Philosophi.

PHILOLOGVS

SOPHANDER.

**Chorus duplex.**

Puellarum Aegyptiarum, & Angelorum.

≤page=9≥

## 5. ACTVS PRIMI

## 6. SCENA .I.

MAXENTIVS.

Quàm secundis claßis allabens fretis

Portum subiuit, nobilem aspectans Pharon.

Tetigimus vrbem, magnus olim quam cauo

Fecit Asiae domitor Alexander sinu.

≤line=5≥ Istuc eodem Caesar edictus feror,

Maiore sceptrum hoc Orbis yrgens omine.

Magicas per artes nam mihi Orbem vendico.

Sic sacra sortes ora Phoebi personant,

Sic fibra caesae victimae pulsat iecur,

≤line=10≥ Execta teneris corda pueris id ferunt:

Sic dexter ales omen accinit volans,

Sic dixit vrbis miles assensu pari,

Clamauit Augustum sub arce alti Iouis.

Sublimis Orbis vnde Caesar euocor,

≤line=15≥ Stirpe hinc reiecta Caesaris Constantij.

Tranaui eodem accitus huc oraculo,

Imperij vt altum quod dat Occasus decus,

Sic Phoebus oriens sceptra det pari omine,

Totius vt Orbis Caesar vnus efferar.

≤line=20≥ Placabo Diuos mille caesis hostiis,

≤page=10≥

Qui tam secundos nauibus darunt Notos,

Vt & tenendi Caesaris donent decus:

Sed & dabunt, nec enim di in altum coelites

Quem sustulerunt, atque eo colunt modo,

≤line=25≥ Medio velut suspensum inertes deserunt,

Pergunt fauere: ea superis constantia est.

Quos vt benignos dem magis fatis meis,

Litabo per eas, quas prius sensi Ioui

Martíue gratas viscera hominum victimas,

≤line=30≥ Tenerumque pueri Christiani corculum.

Ea vna Diis nostris placebunt sacra scio.

Istis paraui sceptra nostra ex hostiis,

Seruanda eodem haec ergo sunt litamine.

## 7. ACTVS PRIMI,

## 8. SCENA .II.

MAXENTIVS. ICHTHYBOLVS.

AT Ichthybole Iouis supremi Pontifex,

≤line=35≥ Harum peritus Doctor vnus artium,

Suscepti & Autor per magos regni mihi,

Praescribe, quonam sacra ritu perpetrem.

Vt sint Tonanti grata, quae litabimus,

Propensiorque Mars mihi imperium ferat.

≤line=40≥ ICH. Caesar, potenti qui regis mundum manu,

Cui totus vrbis paret assessus patrum,

≤page=11≥

Et totus Orbis: quem sibi superi palàm

Parem fatentur, nî quod hi coeli polos,

At tu soli arces, castra, populos contines:

≤line=45≥ Ad omne promptus ecce mandatum tibi.

MAX. Noui Ichthybole, noui, obsequentem te virum.

Omitte tantos laudis ornatus loqui:

Dic qua sacratas celebritate aras dicem.

ICH. Alius in ista ritus est prouincia

≤line=50≥ Quàm Roma summo seruet Italiae Ioui.

Serapis Osiri nomen ablato ferens,

Quem quaerit Isis, postulat secus coli,

Centum per aras bobus hecatomben petens.

MAX. Quin mille macta, si parum est centum dare,

≤line=55≥ Dummodo paretur sedis imperij decus,

Sceptrisque vires donet hic Apis meis:

Et mihi Deus erit, si meam iuuet manum.

ICH. Fac ergo totus vrbis huius vt status,

Seu qui reorum iura Iudex vindicat,

≤line=60≥ Seu qui per artes vile vitae agit genus,

Aut sacra mystes curat alia quispiam,

Nostris vt omni opere reiecto adsit sacris.

MA. Praeconis istud voce praecipiam palàm.

Mouenda res est, suscipi vbi coepit semel.

≤page=12≥

## 9. ACTVS. I. SCENA. III.

MAXENTIVS. PORPHIRIVS. CERYX.

≤line=65≥ HVc Porphiri: quantum patet Alexandriae

Relligio, iussus edicta praeco personet.

PO. Edicta quae sint, Caesar, aut iussus, moror.

Paratus oculos miles expecta tuos.

Ceryx adesto, Caesaris verba excipe.

≤line=70≥ MA. Solenne diuis Nilicis sacrum paro,

Huc ergo quiuis ordo praesens aduolet,

Eques, Senatus, Plebs, Sacerdos, Pontifex:

Qui nostra votis supplices iuuent suis.

Haec est voluntas nostra, sic nobis placet.

≤line=75≥ PO. Cuncta exequemur, Caesar, vt mandas citi.

Agè, Praeco, plebem buccinae sono euoca,

Et verba magni Caesaris voce increpa.

CE. Sic faxo, Princeps: nemo ne indictum putet,

Det lingua liberam auribus silens viam,

≤line=80≥ Fragore presso verba nec turbet loquax.

Haec est voluntas Caesaris ter maximi,

Quam nemo, ni sit capitis hic impos sui,

Contemnat audax, negligátve nescius.

Solenne diuis Caesar adparat sacrum,

≤line=85≥ Huc ergo quiuis ordo praesens aduolet,

Eques, Senatus, Plebs, Sacerdos, Pontifex,

≤page=13≥

Qui vota votis Caesaris iuuent suis.

MA. Sat est, parentur sacra hecatombes Pontifex,

Arasque pecudum pinguis imbuat cruor.

≤line=90≥ Neu sit iuuencum, neu grauis sumptus modus:

Erga esse diuos Caesarem largum decet.

Tantisper aulae tecta nostrae visimus,

Mox prodituri. compares illa interim.

Istuc perinde, Tribune, comitatus para,

≤line=95≥ Romana vt isti quanta gens constet solo.

POR. Ponatur omnis, Caesar, anxietas tibi,

In me recumbat, quicquid istic ponderis.

Faxo patebit Romulae decus domus.

## 10. ACTVS. I. SCENA. IIII.

CATHARINA. NVTRIX.

EDicta quae sint Caesaris, Nutrix, tenes?

≤line=100≥ Et quos suorum daemonum cultus paret?

Superba sculptis sceptra subijciens diis.

Ridendáne, an deflenda sunt isthaec magis?

NV. O virgo Christi plena spirans numine,

Quae semper ardes coelitus, spernens solum,

≤line=105≥ Meritò reprendis coepta vesani ducis.

Sed quò vocat Princeps, sequendum fubditis.

CA. O absit hoc nephas, sequendum subditis

Quò dux nephandus saxa adorare imperans.

≤page=14≥

Forsan vocabit? quid, necem ergo si imperet?

≤line=110≥ Vocet ad scelus, mandet latrocinij nephas,

Patriamque vti prodas, parentes eneces?

Facias, potens sit quamlibet qui hoc imperat?

Vita, patre, patriáne Christus charior?

NV. Tu verba, quàm sensi, secus alumna excipis:

≤line=115≥ Nam tale nunquam Caesari obsequium probo,

Nec hanc ab ipso lacte perfidiam dedi:

Nec si quid ille criminis fors imperat,

Censeo patrandum: nulla vis cogat malum.

Sed nos inerme, debile mulierum genus,

≤line=120≥ Contra furores Caesaris quid possumus?

Tantisper illa sacra dum patrat furor,

Secreta solae inter domus penetralia,

Quod quimus vnum, ritè fundamus preces.

CA. Debile repreßit foeminae auiditas genus,

≤line=125≥ Adserpsit in stirpem inde muliebrem lues,

Hinc nos inermes, debiles omnes sumus:

Sed Christus antidoto luem istam sustulit,

Et posse dedit vltra impiorum arma & minas.

NV. Quid hisce verbis virgo praetendis geri?

≤line=130≥ CA. Inphanda Caesar sacra quum praesens geret,

Certum est parantem voce eoram carpere.

Confido, Christus coepta curabit Deus.

NV. Facinus puella non puellae dictitas:

≤page=15≥

Animus Tyranni virginis molli sono

≤line=135≥ Trux non mouetur. pone spem vanam, precor.

CA. Emensa nostris spes foret si viribus,

Spe pulsa dudum coepta posuissem impotens.

Sed quum supremo spes mihi infixa est Deo,

Sperare possum quidlibet tali auspice.

≤line=140≥ NV. Tentare Christi numen audax non times?

Facinus inauditum tenera virgo paras.

CA. Sic magna semper Christus ex vili gerit:

Demissa tollit, deprimit sublimia.

Holophernis alti sustulit Iudith caput

≤line=145≥ Matrona vilis, magna sed soli Deo.

At pectus expugnare, non arma expeto.

NV. Animum domare quàm arma, saepè est fortius,

Haec qui domat, premit: animum qui vrget, mouet

Si pergis istuc, pectus irati ducis

≤line=150≥ In te nephandas mortis exquiret cruces,

Flagrisque rectam terror incesset fidem.

CA. At ferre Christo mortis optandae decus

Sola est voluptas: ardor huc mentis vocat.

Animos virorum suscitet dux foemina,

≤line=155≥ Quae firma sanctam morte testetur fidem.

NV. Sed cui relictam deferes nutricem, hera?

CA. Ne me retentes, nostra per solatia

Excußit ista solus ardor syderum:

≤page=16≥

Solamen illic nobile, hic conflictus est.

≤line=160≥ Nec miles alto vertice trophaeum gerit,

Victor priusquam ex hoste suppresso redit.

NV. Sed en caterua septus erumpit ferox.

Secede, tibi consule, Hera: vel tecum abstrahar.

CA. Secede, Nutrix: me manere vltrò ratum est.

≤line=165≥ Istic ad aedis phana tendentem moror.

Hoc, Christe, factum, quod mouente te paro,

Felix secundes, & tua ipse dirige:

Pectus paraui, verba moderator rege.

## 11. ACTVS. I. SCENA. V.

CHALEPVS. MAXENTIVS TORBELVS. LIVIA. CATHARINA.

PRodire, Ceryx, Caesarem istuc perstrepe,

≤line=170≥ Stupendus vt fit barbarae Aegypti solo.

MA. Abimus ergo Serapis ad sacra Nilici?

TOR. Praesto reliqua, tua sola Maiestas abest.

MA. Parata miro sacra sumptu barbarae

Videbis, vxor: Apis imperium mihi,

≤line=175≥ Eous amplo quàm patet Phoebus solo,

Litatus istis dexter addicit sacris.

LI. Sit semper iste dexter ad votum Deus.

Non malè reguntur regna quae dij deferunt:

Meritò colantur ergo sumptu regio.

≤page=17≥

≤line=180≥ MA. Sapienter istud, mentis ô concors meae.

TOR. Concede, virgo: Caesar hàc phanum petit.

CA. Sed antè Caesar arguendus est palàm,

Quàm tam nephandas error inficiat manus.

TOR. At lingua mentem isthaec sonat phanaticam:

≤line=185≥ Preme, virgo, verba vocis ingratae precor.

At tamen ad ipsum transitum paro tibi.

Princeps, Sibylla credo Phoebi quaepiam,

Diuina spirans, expetit coram loqui.

MA. Forsan profertur omen ad sceptrum mihi.

## 12. ACTVS PRIMI,

## 13. SCENA. VI.

MAXENTIVS. CATHARINA.

≤line=190≥ AGè, virgo, fatis si quod est omen meis,

Mentemque Phoebus implet, huc expectora.

Humana nam non ora, nec vultus tibi:

Est omne diuinum, quod ore isto excidit.

CA. Non ista, Princeps, ora, nec vultus vide,

≤line=195≥ Mortalis huius quae caducus fert vigor:

Sed quae sonat mens, sola diuini capax,

Monita beatis audias coelestibus.

Miror, potenti qui Romam regis manu,

Orbemque totum, qui tuos alto premis

≤line=200≥ Hostes triumpho, nec subesse sustines:

≤folio=B≥

≤page=18≥

Seruile saxo subdere caput fictili,

Et tot deorum monstra forma tortili

Lignis dolatis, artificis aedita manu

Colere, beato pro poli excelsi Deo,

≤line=205≥ Placare caesis daemonas centum hostiis,

Tanquam falerni, beluarúmue indigos?

An non dij si sint, abundè isthaec parent,

Si fors egebunt? at Deus sat est potens.

Et quisquis eget, hoc se Deum casu negat.

≤line=210≥ An sistra vestros pulsa delectant Deos,

Quibus nec auris, nec soni sensus capax,

Stupido refinxit aere quos homo artifex?

Prius iacebat fomes hic truncus foco,

Decémue marmor vix mouendum vectibus,

≤line=215≥ Aut aes recocto ter scelestum puluere:

Acceßit istuc sacrilega artifex manu,

Effinxit inde membra mortalis viri,

Caput, lacertos, pectus, os, manus, pedes,

Nec hanc inertem perspicis formam Dei?

≤line=220≥ Si fictus est tibi, quin magis fictor Deus?

Deósne quisquam, qui Deus non sit, facit?

Caelestis est mens, fixus vni nec loco,

Delubra, lucos, phana nec petens Deus,

Nec aere fusus, corporis nexu carens:

≤line=225≥ Sibi fecit aedem totius poli rotam,

≤page=19≥

Habitans in altis rector Orbis vnicus:

Qui sit colendus mente, non caeso boue,

Nec thure, fuso nec ter aut quater mero:

Sed si piandum est crimen infestum tibi,

≤line=230≥ Non hoc boatu beluarum insontium:

Pietate placa numen iratum Dei:

Nephas repelle perfidum, Iustum cole

Stabile: parabis hac via sceptrum tibi,

Et sempiternae sedis ad superos decus.

≤line=235≥ MAX. Noua, Virgo, nobis mente miranda sonas,

Non occupato iudicanda pectore,

Sacris vacandum, pòst quid id sit, audiam:

Vos hanc remotas abdite in partes domus,

Donec peracto plura scisciter sacro.

≤line=240≥ Agè vxor aras thure diuorum cole.

LIV. Deduc Sacerdos rite in aedem Caesarem,

Sacris faustum & auspicatum nunc lita.

**CHORVS AEGYPTIARVM.**

HInc tandem fugiet tyrannus orci,

Princeps in rudibus potens tenebris,

≤line=245≥ Christi luce procul fugandus orbi,

Extremoque Acheronte submouendus,

Aeternas vbi det sub igne poenas.

≤folio=Bii≥

≤page=20≥

Nunc alto Dominus polo paetescens,

Nec sola Solomonis aede clausus,

≤line=250≥ Nec Iudae generi modò colendus,

Extendit patulum thronum per orbem,

Spectandus quoque gentibus creator.

Aras diruite, atque phana diuûm,

Falsò tollite creditos penates,

≤line=255≥ Quos olim posuit nephandus error:

Indignosque solo truces Tyrannos,

Impostura vetus polo locauit.

Latrator vacuus sacris Anubis,

Extinctas canis algeat per aras.

≤line=260≥ Non mater lachrymis colatur Isis,

Nec bos gramine pastus Apis amplo,

Diuinos referat, nephas, honores.

Aegypto Dominus soli, polique

Christus poplite cernuo colatur.

≤line=265≥ Coelis ille deos tenebricosos

In praeceps Erebi remouit antrum,

Et falsum patefecit vsque numen.

Protriuit miserum Stygis Tyrannum

Humanumque genus lupo voraci

≤line=270≥ Excußit gladio potentiori:

Gentes vt celebri polum triumpho

Conscendant duce praeeunte Christo.

≤page=21≥

## 15. ACTVS SECVNDI

## 16. SCENA PRIMA.

MAXENTIVS SOLVS.

PRolixa tantis fit mihi sacris mora:

Peragant remoto me: alius vrget hic labor.

≤line=275≥ Commouit illa turbidum virgo caput,

Quae nec sacris me praestò nec fecit mihi,

Epulisque creuit pectoris cura & mero,

Rapuitque mentem dispari affectu meam:

Saeuire bilis suadet, & deûm vltio,

≤line=280≥ Palamque nostra despicata dignitas,

Impunè diuis ne procax illuserit.

Amor sed intus me mihi auersum trahit:

Irrepsit istuc ex diserto gutture,

Forma venusta, iunceóve pectore

≤line=285≥ Fatebor, ipso est digna virgo Caesare.

Vt illa roseis verba manabant genis?

Vt lumen acre frontis ornabat decus?

Simplexque pulchros vestis artus obtegit:

Ipsa est venustas, quam dij ornant coelites.

≤line=290≥ Hinc maior illam fastus in deos tenet.

Si quarta (credo) cum tribus quondam foret,

Electa formae quum Venus munus tulit,

≤folio=Biij≥

≤page=22≥

Ipso tulisset arbitro munus Pari.

Quid si videri tam decora mihi ambiens,

≤line=295≥ Occurrit aculeos amoris imprimens:

Placet profectò, nec fefellit fascinum:

Si me amat, amare diis vel inuitis velim:

Nec posset aequus non fauore Iuppiter,

Deprensus istis saepius adulter iocis.

≤line=300≥ Securus hostes si Deos tulit Paris,

Vna fauente Venere & Helena coniuge,

Quis mihi timendus, protegat si Iuppiter?

Et tam venusta, quem toro compar beet?

Ergo videndum, quî vetus coniunx toris

≤line=305≥ Nostris recedat, & noua amplexus ferat.

Sed en peractis Pontifex prodit sacris:

Scitandus extis quid mihi Dij praedicent.

## 17. ACTVS. II. SCENA. II.

MAXENT. ICHTHYBOL. PORPHYR.

LIVIA. & SATELLITES.

ECquid litatus spondet Apis, Pontifex?

ICH. Quod sit sacrum felixque semper Caesari.

≤line=310≥ Nil non secundum dij deaeque suggerunt:

Qui non paratum dommodo Romae decus,

Sed vniuersum, quantus est, Orbem tua

Sub sceptra promitiunt & excelsam manum,

≤page=23≥

Maximus vt extet Principum Maxentius.

≤line=315≥ Haec sancta diuorum ora nostrorum canunt.

POR. Faustum esto, & alti coelites faxint ratum.

LIV. Eia, sit istud perpes & constans tibi,

Dominator ampli Caesar Orbis maxime.

POR. Accine satelles Caesari vnà oraculum,

≤line=320≥ Laetumque votis omen acclames tuis.

SAT. Auguste foelix Imperator praepotens

Diuis amate, tibi sit augustum decus.

Gere quicquid optas, nos sequemur milites.

MAX. Fructum laborum sumo nunc quàm maximum,

≤line=325≥ Nescio quid ipse maius animus imperat.

Laudes futurae gloriae etiamnum occupans:

Quid Porphyri primùm gerendum consulis?

POR. Adiice subacto iam rebelles imperio,

Nam sunt ad istud qui sinistro numine

≤line=330≥ Tendant tribunal, grandeque solium ambiant:

Aduersus istos contrahe armorum manum,

Ne quod fauentes dant tibi imperium Dij,

Excidat inerti fortè negligentia.

MAX. Solerter istud: deligetur hîc manus,

≤line=305≥ Totaque miles scriptus Aegypto breui

Frequens in hostem, Api fauente, armabitur.

Istaec Tribune cura tunc erit tibi.

POR. Ad omne, Caesar, promptus obsequium feror,

≤folio=Biiij≥

≤page=24≥

Quodcunque forti iusseris agendum manu,

≤line=310≥ Eaque, quam tu comprobes meritò, fide.

MA. Sed post sacratas Apis epulaes, gaudio

Soluenda mens est, nunc graues curae cadant.

Iam tum recordor virginis sophistriae,

Quae nos diserta voce, & ore amabili

≤line=315≥ Delectet: istuc, miles, hanc deducito.

Spectate mecum, vos Sibyllam aut Palladem

Putetis esse, sic inaudita occinit,

Nisi mente diuos non parum vana notet.

## 18. ACTVS. II. SCENA. III.

NAZAMON. BARATHROS. CATHARINA.

AGè, virgo, profer mentis haud sanae, gradum.

≤line=320≥ Vtinam liceret hinc procul seducere,

Vnoque iunctim perfrui tecum toro:

Non in Tyranni misera venisses manus.

CA. Malim Tyranni ferre truculentas manus,

Quàm te impudico audire latratu, miser.

≤line=325≥ Hinc mentis est mors, inde nil periculi.

BA. Sit plusquam atrox, furente tygri saeuior,

In hanc ferocem si mouet saeuitiam:

Haec forma Libycas tygrides sedauerit,

Doctusque sermo, si perinde sit integer,

≤page=25≥

≤line=330≥ Nec laedat altos lingua mortalis deos.

NA. Praesagit ergo certus hinc metus mihi,

Offensus ardor ne grauius odium trahat:

Est nempe semper acrior amantis furor.

CA. Inanè tempus trahitis. istuc ducite.

≤line=335≥ BA. Huc, Caesar, istam duximus iußi tibi.

## 19. ACTVS. II. SCENA. IIII.

MAXENTIVS. CATHARINA.

SVb sacra diuûm, virgo non satis pudens,

Oblita sexus ausa es ipsum Caesarem,

Superosque voce perfida lacessere.

Perstas eadem pertinax sententia,

≤line=340≥ Sobria vel illam lingua mentem corrigit?

CA. Manebo constans voce nec animo labans.

Ebriáne visa? sobria en eadem assero.

Mustum beati me facit ratam meri,

Non quod propinat Bacchus enormis gulae,

≤line=345≥ Ad omne sensim quod trahit mentem nephas,

Pudore presso, & pectoris vertigine:

Radice sed quod preßit ex ima Deus,

Nati meracis vitis, efficit ebriam:

Cuius liquore guttur allectum semel,

≤line=350≥ Fastidit omnis potionem cupediae:

Humana temnens, quaeritat sublimia.

≤page=26≥

Pectusque purgat efficaci poculo.

Sapiat vt vltra nomen elatum sophos.

MA. Aenigma nobis implicas sophistria,

≤line=355≥ Et verba citra vel scopum vel rem rotas:

Cohibe ad petita facilè responsum mea.

Dic: tibi quod istam dat genus fiduciam,

Patriaeve, vel opum, stirpis aut quod sit decus?

CA. Non fecit istam stirps generis audaciam,

≤line=360≥ Nec opum superba fecit ambitio leuem:

Sed Christus alti nobile genus aetheris,

Illustre nobis contulit stirpis decus.

Nemo sub illo vilis aut ignobilis,

Sat mihi quòd inde clara sit natiuitas:

≤line=365≥ Quanquam nec huius vile sit genus soli:

Quod quum requiris, non superba proferam.

Domus vnde nobis ducitur prosapia,

Reges recenset Principes Aegyptios,

Magni Lagidas sanguine exortos Lagi,

≤line=370≥ Inde Ptholomaeorum diu hoc rexit genus.

Romana donec sustulit Reges manus,

Quum turpe nostrae dedecus prosapiae

Cleopatra, regnum prostituit adultero.

Huius propinquus, noster atauus, Arabiae

≤line=375≥ Petiit remotas pulsus armis insulas,

Regina Candax quem suis fecit ducem:

≤page=27≥

Virtute cuius hostium arma contudit:

Indisque praedas rettulit victis graues.

Quartus ex illo Costus est parens mihi,

≤line=380≥ Rebus nec ipse fortiter gestis minor:

Amore verùm motus Aegypti suae,

Remeauit istuc, Caesarum partes sequens,

Primasque, quoad vixit, habuit Alexandriae.

Hinc, Caesar, illud quod rogas nomen traho:

≤line=385≥ Gentis Lagidae sola sum proles super.

MA. Illustris igitur nata, quin genus refers?

Colisve cultos olim auitis regibus?

Ne stemma tantum per nephas in te cadat:

Nam tua feroces lingua poenas postulat.

≤line=390≥ CA. Potior parenti cura prudenti fuit,

Magnas per artes pectus ornandi meum,

Quàm segne auitum nomen ignauam sequi.

Hortante patre, literatis sub sophis

Puella sensus ad graues mentem tuli,

≤line=395≥ Et alta docilis scripta philosophantium

Didici, magistris pectus admirantibus,

Solers cerebrum, & vim ingenij acerrimam,

Atque in pusilla tantum acumen virgine.

Sensi iuuari nostra sensa coelitus:

≤line=400≥ Superba nam non do mihi hancce gloriam,

Quam reddo soli grata concessam Deo.

≤page=28≥

Instructa tantis ergo tandem dogmatis,

Primùm deorum ficta sensi numina,

Quos stulta partim fecit ignorantia,

≤line=405≥ Partim scelesti criminis mens conscia,

Aliquo nephas mortale praetexens deo:

Hinc orta Venus, hinc est Cupido atque Bromius,

Latrator inde Canis, & Apis pascuus,

Cum Fele, Porrum, Caepe, monstra daemonum,

≤line=410≥ Et rex deorum optimus adulter Iuppiter,

Ac mille diuûm phana, luci, nomina,

Quorum pudendos fama mores arguit,

Diuinitatemque occupasse per nephas,

Vnde sceleratis esset exemplum dei.

≤line=415≥ Hic fornicatur, fecit id Saturnius:

Trucidat ille, praeses est Mars bellico:

Pellit parentes impius, vti Iuppiter.

Denique relictum nil scelestum aut impium,

Quod non deorum facinus excuset nephas.

≤line=420≥ At ille coeli qui monarchiam regit,

Satis superque solus Orbi sufficit:

Nec huic ministris tam pudendis est opus,

Cultu reiecto Principis, qui se coli

Cogant, vt illa summa Maiestas cadat.

≤line=425≥ Quum sit colenda sola Maiestas Dei,

Qui det beatas coelitus bonis domos:

≤page=29≥

Non vt colamur, sed colamus vt Deum,

Et sempiterna visio foelicitet.

MA. Remouete Christi garrulam sophistriam,

≤line=430≥ Suadere quiduis docta lingua futili.

In nos deorum numen iratum ciet:

Eam profundo claudite inuisam specu,

Cui negetis quod famem alleuet aut sitim,

Donec quid acto sit opus huic inuenero.

## 20. ACTVS II. SCENA.V.

MAXENTIVS. ICHTHYBOLVS. TORBELVS.

≤line=435≥ AD tanta diuûm probra quin tu Pontifex,

Patronus Apis numen asseris tui?

ICH. Dij non patroni verba, vindictam petunt.

Iratus Apis gramen expascit minus,

Presso boatu nulla dans oracula,

≤line=440≥ Poenas necata donec illa soluerit.

Nec, si diu differs, diu dij perferent.

MA. At multa docta disputat facundia.

ICH. Ergo scientum de tot vrbis millibus,

Huc disputatum secta quae Christi nouet,

≤line=445≥ Vocentur, arte caeteros qui praeeant:

Mox Christianam riserint vaesaniam,

Tollatur vrbe quò molestum diis caput.

≤page=30≥

Nam si venenum serpat istud altius,

Dii sceptra tam lati Imperij tibi auferent

≤line=450≥ Hosti fauentes Caesar infenso tibi.

MA. Ah absit istud facinus: absit hoc nephas:

Peribit illa, pertinax si disserat,

Quanuis amoris vis mihi secus imperat.

Et fors puella mollibus sermonibus,

≤line=455≥ Soluet seueram sub sophis sententiam.

Torbele, quotquot sunt Sophôn Gymnasia,

Quos docta studiis ornat Aegyptus, voca.

TOR. Mandata magni Caesaris velox ago.

**CHORVS AEGYPTIARVM.**

NEmo potentem consilio Deum

≤line=460≥ Fallat superbo: quid cinis, ô cinis,

Contra tonantem pectoris arrogas?

Mortale praeceps & genus impium,

Ne tende fallax ingenium precor,

Tam pertinacem numinis obicem.

≤line=465≥ Irridet alto rex solio Deus

Ausus toparchῶn, coeptaque Principum,

Aduersus ipsum qui fragiles mouent

Imbelle frustra robur, & impotens:

Reges Tyrannos nam Deus, & suos

≤page=31≥

≤line=470≥ Hostes seuero sub pede proteret.

Qui, quòd feroci sceptra gerant manu,

Nutuque multis imperitent fero,

Gentes superbo despiciunt pede,

Legesque ponunt per populos graues,

≤line=475≥ Diuosque coelo quos lubuit locant,

Edicta ponunt ac homines Deo.

Hoc est Gygantum more Iouem polo

Ad detrahendum montibus aggredi:

Quid imbecilles terrigenae duces,

≤line=480≥ Olim vetusto fulmine dirutum,

Tentatis audax & facinus vetus?

Poena hac eadem sistite territi.

Quin, Caesar, illas Enceladi time

Poenas, sub Aethna quas luit aestuans:

≤line=485≥ Nam ponte Milui te similis manet

Subter refractis interitus dolis:

Quos vt parabis perfidus hostibus

Mergêre technis insidians tuis.

Sensim sub illo gurgite Tybridis

≤line=490≥ Ibis profundos per Baratri lacus,

Ibis vicißim per calidas faces

Fornace obustus discruciabili,

Frigusque nudo viscere sustinens,

Falsis patronus cum superis comes.

≤page=32≥

## 22. ACTVS TERTII

## 23. SCENA PRIMA.

TORBELVS. DAEMONICVS. CLITVS. SOPHANDER. PHILOLOGVS. TYPHVS.

≤line=495≥ PEragenda magni iussa sunt Maxentij,

Et conuocandi hodie philosophantum greges,

Qui cùm puella disserant phanatica.

Sed vbi docentum scisciter diatribam?

Perplexa nodis audio sophismata,

≤line=500≥ Et grande quiddam voce perplexa iaci.

Remouebo latas porticus tectae fores.

Sapiens Senatus veritatis arbiter,

Vobis cerebrum, vimque pectoris precor,

Et veritatem noße, quam disquiritis.

≤line=505≥ DAE. Sit iste felix, hospes, aduentus tuus:

Num quaeris vnà veritatis indicem,

Gemmamque multis abditam sapientiae?

Haec te beatum reddet affatim schola,

Errore vulgi liberum atque insania.

≤line=510≥ TOR. Vos este soli sic beati ac liberi,

Verbis potentes, sed caretis censibus,

≤page=33≥

Quum nunc beatos gaza diues personet.

CLI. Natura nato quod sat est homini dedit:

Nil quaerat extra, quum beatus sit domi.

≤line=515≥ Aurum beatos non facit, sed anxios.

TOR. Aliud potentis Caesaris iussu fero:

Vos vt scientum de tot vrbis millibus,

Suprema doctrinae eligatis pectora.

SO. Num Caesar aulam philosophis ornet suam?

≤line=520≥ Sapiat vt ipse rector Orbis, aut Sophos

Gubernet amplum gentibus regnum patens?

PHI. Non queat in aulis mollium cum purpura

Rigida manere principi Virtus comes,

Et ausa verum ferre libertas palàm:

≤line=525≥ Cum purpuratis purpurata opus est loqui.

TY. Simulare nescit nostra turpitudinem,

Libera profatur lingua verum pertinax,

Fastus Tyranni fronte non trepida ferens,

Et mens ruinis non mouenda coelitus,

≤line=530≥ Seruire inepta illis Tyranni nutibus.

TOR. Non hoc sophistae postulat Caesar modo,

Sed Christianae dogma sectae iam recens

Edisserendum, cuius id sit roboris,

Contraque diuûm est asserenda dignitas.

≤line=535≥ DAE. Facilè nouellum dogma Christi vellimus,

Quod nullus vnquam philosophantium edidit,

≤folio=C≥

≤page=34≥

Natura nec summum sinit hominem Deum.

TOR. Non ista moror, ô bone senex, surdo occinis:

Lectos sed isto doctiores ordine

≤line=540≥ Offerte, ducam: Caesar haud patitur moras.

DAE. I, dum requiro seligendos paululum,

I, refer ituros, mox sequemur proximi.

Ne turba murmur nostra confusum ferat,

Cùm disseremus, quinque pro turba sonent:

≤line=545≥ Vt quisque nostrûm solus induat decem,

Nam tantus istic coetus est astantium:

Reliqui probanda nutu & assensu iudicent.

CLI. Rectè, molestus sic erit sermo minus.

Sed si quis astu plus videt, quàm caeteri,

≤line=550≥ Opus iuuet commune voce libera.

TY. Tandem vocati quin moras dirumpimus?

En Caesar astat, taedio nos expetens.

## 24. ACTVS. III. SCENA. II.

DAEMONICVS. TYPHVS. MAXENTIVS.

AVguste, salue. sit tuo regno decus.

TY. Sit mens in isto sana sano corpore.

≤line=555≥ MA. Et haec sit alto perspicax vobis sinu,

Splendore quorum claret Aegypti schola.

Me mira mouit vos vocandi gratia.

≤page=35≥

Sacra apparantem nuper Aegypti diis,

Audax repreßit virgo me sub limine,

≤line=560≥ Clamans nephastum diis sacrare esse facinus,

Vanosque totus quos colit mundus deos:

Vnum nouelli numen asserens Dei,

Omnes per artes docta abundè disserit.

Infesta diuis illa ni foret, queat

≤line=565≥ Pallas videri voce, vel forma Venus.

DAE. Dignum nec hoc te scomma, nec nobis reor,

Potens quod istuc Caesar euocas sophos,

Vt virginalis frontis adstent iudices,

Aut cum furente litigent iuuencula.

≤line=570≥ Quod nomen inde grande victores ferant,

Vincant puellam si sophistae garrulam?

MA. Aliud canetis audientes bestiam,

Sua quum disertè proferet misteria.

Immunis istinc nemo vestrûm excesserit,

≤line=575≥ Si victa vobis disserendo cesserit.

Munere remittam quemque contentum suo,

Ne sit sub hoste palma vili ingloria.

TY. Non dona, Caesar, quaerimus sed gloriam.

Ego mille nostris pusiones artibus

≤line=580≥ Doctos magister reddidi iam grandior,

His cum puellam, quam refers, confer prius:

Viuere recusem, si puer causa cadat.

≤folio=Cij≥

≤page=36≥

MA. Videte primùm quae virago sit Sophi,

Muliebre nec nos vsque miramur genus,

≤line=585≥ Vt ni haec nouum ferat has parem tragoedias.

Trahe huc, satelles, garrulam sophistriam.

## 25. ACTVS. III. SCENA. III.

MAXENTIVS. CATHARINA. DAEMONICVS. TYPHVS. CLITVS. PHILOLOGVS. SOPHANDER.

QVum nemo dictis, virgo, reclamet tuis,

Facilè reportas te trophaeum iudice.

Adsunt disertam qui tibi linguam opprimant,

≤line=590≥ Sensusque captent, quos Sibylla personas:

Et verba mutent pertinacis pectoris.

CA. Non si supernis vester oris Iuppiter,

Facundus istuc Mercurius aut aduolet,

Permutet animi sensa, quae dixi, mei:

≤line=595≥ Quae nec potestas inferae Pluto domus,

Manesque cuncti, quae queant conuellere

DAE. Quid igitur istuc, virgo, producis noui,

Quod tam obstinata mens sibi fixit ratum?

CA. Nullum deorum numen esse in fictili,

≤line=600≥ Nec magis in auro muscido, quàm stipite

Dignum supremo qui Deus colitur locum.

≤page=37≥

Nec esse plures, quum Deus solus potens

Mundum gubernare sine collega queat,

Vel imbecillis, vel piger sit, & impotens.

≤line=605≥ Turbam deorum & inde vestrorum nego,

Numinaque ficta mille, ter centum Ioues:

Patres, sorores, coniuges, & pellices,

Natos, parentes, & procul ab atauis genus,

Infame stupris vnde coelum fluctuet.

≤line=610≥ DAE. Sed haec Poëtis ficta sunt mendacibus,

Indigna diuis dum canunt coelestibus:

Quas nostra dudum fabulas vocat schola.

CA. Has cùm fateris esse tantùm fabulas,

Cur veritatis inuidus tales colis?

≤line=615≥ Quin voce falsos libera infamas deos?

Aut dicta falsò probra confutas palàm?

Haec erit in illos syderum digna pietas.

TY. Sed gaudet istis Tuppiter summus iocis,

Et per theatra publicos ludos amat,

≤line=620≥ Placatur vnde numinis crebrò furor.

CA. Non hinc, Philosophe, agnoscis esse daemonas?

Qui, quod seuerus non agi ferat Cato,

Lubens requirant, vt pudorem proterant,

Aliosque ludant sceleris exemplo sui,

≤line=625≥ Quò puniantur supplicij exemplo sui,

In Styge rebelles quod Deo soli luunt.

≤folio=Ciij≥

≤page=38≥

Hinc nec fluentum peierare audent Stygos.

CL. Tu multa virgo non probata dißeris,

Nam quae beatos poena terreret Deos?

≤line=630≥ Vel farè qua ratione tu sic asseras.

CA. Imò quia terret peierata Styx eos,

Constat beatos esse nequaquam Deos.

Sed si qua diuos hos probat ratio, refer.

CL. Quod totus Orbis clamat assensu pari,

≤line=635≥ Non debet vna dißidere publico.

CA. Quod error ergo publicus persuaserit,

Sapiens reclamet nemo suadens rectius?

CLI. Atqui vel inde claret istorum decus,

Quod regna, quorum praesides aras colunt,

≤line=640≥ Numine tuentur gloriosa satis suo,

Et iam vetustis illa seruant saeculis:

Aduersus hostes conferunt victoriam,

Animantque fortes pro suis regnis duces.

CA. Quin ergo Diuis Troia adhuc perstat suis,

≤line=645≥ Quorum sacratas tam pia aras coluerat?

Babylona quare Persis euicit magis,

Quàm magna Babylon impotentem Persidem?

Vtraque Deorum numini fidens pari.

Et noster Apis cur suam Aegyptum Ioui

≤line=650≥ Vestro subactam passus impotentior?

An & Poëtis ficta dij bella emouent?

≤page=39≥

PHI. Sed multa multos signa confirmant Deos,

Non occupato errore vulgi nomine:

Sed ante nostros perpetim aspectus vigent.

≤line=655≥ Coelum verendo sempiternum numine,

Et Phoebus alta luce mundo splendidus,

Phoebeque compar dans suas Orbi vices,

Et quicquid inde fert opem mortalibus,

Est lle nobis rite censendus Deus.

≤line=660≥ Sydera creandi vim beata conferunt,

Sydera vigorem rebus augendi inserunt,

Sydera disertae vocis inspirant melos,

Et omne munus mentis astris promicat.

Haec nec neganda sunt polorum numina,

≤line=665≥ Sunt sempiterna, viuida, omnipotentia.

CA. Vt nemo vires ensis admirabitur

Impactus haesit fortius si vulneri:

Sed pugilis artus & lacertos strennui,

Impegit alto qui mucronem verbere.

≤line=670≥ Sic illa coeli quae mouentur sydera,

Non vi suapte sed coacta sic rotant.

Nam si potestas libera vacandi foret,

Non hoc labore dii premi se perferant.

Deus haud videndus nemini mortalium,

≤line=675≥ Deus haud in vno fixus vt stipes loco,

Deus haud minister seruit officiis heri,

≤folio=Ciiij≥

≤page=40≥

Vt ista faciunt quaeque munia praesidis.

Nunc illa sursum, rursus in Chaos ruunt.

Sed nunquam ad Arcton progredi potentia,

Affixa praescripto vt ministri limite.

≤line=680≥ An maius ipsi non inest numen viro?

Mutare vitae limitem hic potest suae,

Prodesse amico, rursus hostem laedere:

Num erit ille quoque cum syderum cultu deus?

MA. Etiamne tantùm ceditis virgunculae,

≤line=685≥ Et muta pro diis turba non valet loqui?

En penè victi subticent à foemina.

Vbi illa facilis palma digna non sophis,

Vincant puellam quum sophistae garrulam?

SO. Agè, Caesar, illi profero munus nouum,

≤line=690≥ Edißerendum grandiori pectore.

Quum tollis omne quod deus coli solet,

Heroas olim collocatos coelitus,

Et clara coeli splendicantis sydera:

Quem nunc relinquis praesidem polo Deum?

≤line=695≥ Quod nomen illi? quaenam eum gentes colunt?

CA. Quod nomen aliud soli & vni des Deo?

Deus vocatur quisquis ille praesidet,

Solusque quum sit, non eget cognomine.

Quotiesque sacrum nomen appellas Dei,

≤line=700≥ Toties sonabis praesidem coelo & solo

≤page=41≥

Toties creatis rebus autorem dabis,

Bonique fontem, & omnium rerum basim.

Neque hic vocandus aetheris vis Iuppiter,

Lucisve Iuno, aut Pallas in sapientia:

≤line=705≥ Sed vbique solus haec dat atque vnus Deus.

Potensque quum sit omnium, haud sociis eget:

Summusque habere qui queat quaeso parem?

Bonusque fieri nemo vt optimus potest.

ESt vnus igitur optimus, summus, potens:

≤line=710≥ Nec par, nec alius, qui ferat nomen Dei, est.

Eumque gentes mente non stupida colunt,

Doctique scriptis comprobarunt plurimi:

Sed error illos terruit vulgi nimis,

Ne quos colebat vulgus, offendant deos.

≤line=715≥ SO. At Christiani triplicem asseritis Deum:

Et vnde nostros sic reprendis coelites?

Numerumque nostris improbatum, tu approbas?

CA. Quum lippus huius aspicit Solis iubar,

Minus videbit, plusque taedij sentiet:

≤line=720≥ Iniuriosa est lippienti claritas.

Vbi quaeritatur numinis diuinitas,

Caecutit hominum mentis imbecillitas:

Nisi se videndam praebeat per gratiam,

Et mundet oculos clariore lumine.

≤line=725≥ Nec mira res est, si videre non licet,

≤page=42≥

Quum vos videntes, lumen astu clauditis,

Nec clariorem gratiam deposcitis.

Humana si me ratio dicentem audiet,

Non assequetur sensa de tanto Deo.

≤line=730≥ Terrena sed mens altius praeteruolet,

Et se sacrato numini det subditam,

Credatque donec spiritum Dei hauriat.

Cognoscet illum tunc Patrem cum Filio:

Quem, quum sit vnus, trinios vt sit nouerit,

≤line=735≥ Nec solida turbet vnitatem Trinitas.

Vt noster animus (parua si magnis licet

Conferre) vt vnus partibus constat tribus:

Ratio memoriam parturit namque vt parens,

Ab iis voluntas prodit instar spiritus.

≤line=740≥ Haec nos imago reddit aßimiles Deo,

Refertque qualemcunque Triadis imaginem.

Hic ergo summus filium misit parens,

Miro & stupendo, vt se decet, misterio:

Vt quod sibi mortale peccasset genus,

≤line=745≥ Aequalis illud plecteret natus sibi.

Ne, nemo tota gente dum mortalium

Par est piare quod nephas patrauerat,

(Namque in supremum maxima est iniuria,

Neque vllus alto par & aequalis Deo)

≤line=750≥ Periret omnis carnis imbecillitas.

≤page=43≥

Nam si seuero perdidisset nos flagro,

Vindex fuisset ille iusti durior:

Impunè nostrum sin remisisset nephas,

Iuris quoque hîc fuisset indulgentior:

≤line=755≥ Sic aequitatem temperauit charitas.

Natus piauit crimen, hîc passus crucem,

Pietate nostri motus, vt mitis Deus,

Vti qui sub illo mite collum miserit,

Dederitque firmam despicax vani fidem,

≤line=760≥ Vita fruatur sempiternae gloriae,

Coelestis immortalitatis particeps:

Non vt colatur ceu Deus, sed vt hunc colat,

Et vt colendo sit beatus iugiter.

DAE. Etsi mineris, Caesar, & flammam, & necem,

≤line=765≥ Fateor aperta voce Christum cum Patre

Solum vniuersi praesidem mundi Deum.

MA. O dij, cerebrum ter quater sacerrimum!

Reliquine deliro seni assensum datis?

PHI. Confiteor & ego voce Christum libera.

≤line=770≥ CA. O ter beati pectoris sententia.

Hoc demum opus coelestis est sapientiae.

CUI. Constante quoque Christum fide Deum assero.

TY. Similisque nostro pectori perstat fides.

SO. Christum fatemur singuli in summa Deum.

≤line=775≥ Num Caesar ipse serò nobiscum sapis?

≤page=44≥

MA. Prô, os nephandi morionis impudens!

Effunde, miles, oris immitis genas,

Redeant per ipsas probra rimas faucium.

Et hanc vetustam quam propè videtis casam,

≤line=780≥ Properè, furore differor, succendite.

Istuc iugatim tot magistros mittite.

Nec noster vllam ferre scit furor moram.

Trahite feroces, ista sit vestra pietas.

D. Quid, virgo, nostri numne sit Christus memor?

≤line=785≥ Nam nulla nobis plura discendi mora est.

CA. Fidenter istis corpus ignibus date,

Mortale flammis quicquid est dissoluite:

Mens astra Christo transuolabit auspice.

MA. Hanc inde seduc, Chalepe, virginem magam.

≤line=790≥ Obdurat horum cantibus mentem suis.

Caedatur intus flexili flagro cutis,

Nostri oculi vt isto gaudeant spectaculo,

Artusque pleno spectet affectu Venus,

Et inde noster ardor auertat satur.

≤line=795≥ CA. Abeo: sed ista state constantes fide:

Nec vos ferocis Caesaris vis impotens

Perturbet. alto Rex Deus solio videns

Certamen istud, en coronas praeparat.

Vos mox triumpho regna coeli maximo

≤line=800≥ Ibitis, Osannàh succinentibus choris.

≤page=45≥

PHI. Ne metue, virgo, mentis inconstantiam:

Firmabit idem qui dedit Christus fidem.

Nec serò quanquam deditos sibi deseret:

En nos moratur dexter aßistens patri.

≤line=805≥ Vale, virgo, nostrae dux salutis omnium:

Nos antè Christum creditum praeuisimus.

## 26. ACTVS. III. SCENA. IIII.

PELATIS. CERYX. NAZAMON. BARATHROS. CLITVS.

IAm torreamus turgidos rictu sues,

Istas retundet flamma mox barbas leuis.

CE. His summa quid conducit eruditio,

≤line=810≥ Si propter illam mortis incurrunt malum?

Mortis timore vel deos omnes negem.

Sed vt frequens huc turbavisum conuolet,

Inflabo claram compitatim buccinam.

NA. Eia, Sophistae, vos subite bustulum:

≤line=815≥ Hîc disputate sempiternum dedecus.

PE. Iit in paratos grex sophistarum rogos:

Mitto supremum lucis aspectum facem.

CLI. O qui supernos, Christe, coelos incolis,

Pro queis piasti crimen, animas suscipe.

≤line=820≥ BA. Sed ecce mirum, post struem absumptam rogo,

Illaesa remanent omnium cadauera:

≤page=46≥

Illaesa vestis, tincta nec fuligine,

Nec flamma barbas concremauit hispidas.

CE. Monstrosa mors haec. spiritus flammas fugit,

≤line=825≥ Integra perstat corporis pars mortui,

Teneraque flammas pertulit viuaciter:

Suprema, credo, mens in astra praeiit.

Ergo exuamus hos amictus nobiles,

Nobis voraces quos peperserunt rogi.

≤line=830≥ PEL. Rectè profectò, quisque praedam colligat.

NA.Congesta nunc est praeda non diues parum,

Ea sorte nobis diuidenda compari.

CE. Quod quisque victor rapuit, illud auferat.

BA. Ignaue quicquam buccinator auferas?

≤line=835≥ Quo meritus istud timide & imbellis latro?

CE. Apagesis ergo, quod dat alea, sit ratum.

An non videtis quid mihi sors addicet?

Iam tota nostras praeda venit in manus.

PE. Tu praeco totas vilis exuuias feres?

≤line=840≥ Imbellis antè semiuir nosces virum.

Haec quisque rapite, fortior plus efferat.

**CHORVS ANGELORVM.**

MIsit ex alto Catharina Christus,

Sponsus vt tecum thalamo iugali

Iungeret dextram fidei pudicam:

≤page=47≥

≤line=845≥ Sume coelestis Domini fidele

Symbolon coelis adamata virgo,

Sponsa per durum lacerata flagrum,

Digna tonanti.

Impudens quanuis facies Tyranni

≤line=850≥ Martyris palmam tibi adhuc negarit,

Attamen te crux animi coronat,

Et premens artus teneros cicatrix,

Et dolor fusis grauis in medullis:

Sed manu sponsi medica efficacem

≤line=855≥ Sume medelam.

Spiritu forti furias Tyranni

Sustine Virgo: Dominator Orbis,

Rector & coeli dabit ille vires,

Vt Tyrannorum scelus, atque motus

≤line=860≥ Vna constanter refouente Christo

Virgo retundas.

Vnde te coelo manet Empyraeo

Palma percursi stadij beata,

Atque vernanti redimita serto

≤line=865≥ Sancta Maiestas, triplicesque fructus:

Terreus nec quos oculus videre,

Nec queat solers sibi cogitando

Fingere pectus.

≤page=48≥

## 28. ACTVS QVARTI

## 29. SCENA PRIMA.

LIVIA. PORPHIRIVS. MELITE. CLAVDIA.

MIseret profectò, Porphiri, virgunculae,

≤line=870≥ Quam clausit atro trux specu Maxentius:

Virgisque caedi passus immitis diu,

Donec cruenta sanguis efflueret cute:

Et impudica immanitate feruidus,

Spectaret istud impudenti gaudio.

≤line=875≥ Nec purulenta sufficit vis verberum,

Defessa caeco membra claudit carcere,

Vacua medelae pharmaco, & solatio,

Abhincque pridem durus escam denegat,

Vereor vt illa seminex oblangueat.

≤line=880≥ Vnde animus illam visere exardet mihi.

POR. Sed est timendus Caesaris furor tui,

Voluit furente sic fame illam confici.

LI. Ecquis virorum dura finxit pectora,

Vt ista preßis intuantur lachrymis?

≤line=885≥ Sed nimis atrox est hic meus prae caeteris,

Vbere, quod aiunt, educatus tygridis,

≤page=49≥

Silices anbelo & saxa gestans pectore.

Superat Neronis saeuiens truculentiam,

Tyberijque gladium abundè sanguinarium:

≤line=890≥ Mage vis virorum est in viros tolerabilis.

Nam quis virorum saeuiit ita in virgines?

Nisi ille potus Biberius, vt in coniugem?

Quod & mihi metuo cordis exemplum feri.

Humanitatis qui viam exceßit semel,

≤line=895≥ Atrocitatis fertur in probrum auius.

Semel ausus istud, maius attentat nephas:

Et mens reuerti post scelus tantum nequit.

POR. Procliuè trahit in alterum prius nephas:

Sed quum deorum cultus atrocem facit,

≤line=900≥ Pietas in ipsa grandis est saeuitie.

LI. Non esse gratum mitibus superis potest,

Punire sontem quamlibet seuerius.

Ad haec sophistas illa vicit disserens.

Si iusta causa traxit in sententiam,

≤line=905≥ Debuit in illam saeuus animaduertere?

Plus illa, credo, turba philosophantium

Discernit, iste quàm meus coniunx rudis.

POR. Visamus ipsam clàm, remoto Caesare,

Et teste nullo, ne quis istud deferat.

≤line=910≥ LI. Gratum est: sed istis pectoris custodibus

Ausim vel arcanum omne fidis credere.

≤folio=D≥

≤page=50≥

Videte ne quid hinc foras quod gessimus

Eliminetis: os sit arcani tenax.

ME. Domina, priusquam quod tacendum praecipis

≤line=915≥ Perfida reuelem, vita tolletur mihi.

CL. Si incontinentis plectra linguae tinniant,

Secreta quae vis nemini nota amplius,

Ego prius hanc fibris ab ipsis exeram.

LIV. Sat est, lucernam praefer istuc Claudia,

≤line=920≥ Offendat atro ne specu incertus gradus.

Tu pòst Melite, ne quis occupet, vide.

CL. Non hic lucerna clarus indiget locus,

Relucet intus obstupenda claritas,

Non Phoebus axe clariore splendicat.

≤line=925≥ Non audis vnà concinentium melos?

Mortalis haud est ista, sed vox coelitum.

LIV. Quod istud omen, vnde voces cantuum?

Non hic, vt antè rebar, est luctus miser.

Sed laeta requies, dulcis & melodia.

≤line=930≥ Quid cerno vultus penitus vsque coelitum!

POR. Spectemus intrò curiosi quid gerant.

## 30. ACTVS QVARTI,

## 31. SCENA. II.

≤page=51≥

LIVIA. CATHARINA. PORPHIRIVS. MELITE.

O Diua Virgo cura coelesti Deo,

Ignosce, quòd sic Caesar inclusit ferox,

Et te nephando difflagellarit modo,

≤line=935≥ Iußerit & istic languida exugi fame,

Sine luce nigris te tenebris abdicans.

CA. Quas pernegauit Caesar humanas dapes,

Ad me beatas nuncius coelo tulit,

Et luce tetram reppulit caliginem.

≤line=940≥ LIV. Video, nec oris splendor hinc emarcuit,

Nec vlla toto corpore apparet nota,

Sublata vibex omnis acti mastigis.

Sed & miserti dum tibi solatium

Paramus isto proximae pro limine,

≤line=945≥ Audimus odas & beatum canticum,

Mihi visa vultus sum videre coelicos.

CA. Humana postquam plura non suffert caro,

Et tota languet vis remissa corporis,

Tunc ille cui me credidi Christus Deus,

≤line=950≥ Coelestis adhibet robur efficaciae,

Qua frigus, ignes, vulnera & sitim & famem,

Et quicquid immane, ferimus fortissimè.

Hic noctis vmbras lumine illustrat suo,

≤folio=Dij≥

≤page=52≥

Hic lacera nostrae membra carnis leniit.

≤line=955≥ Quos visa vultus es videre coelicos,

Huc fuit ab illo missus vsque nuncius,

Paranymphus alti qui mihi sponsi foret,

Vt nupta Christo sic pudica conforem

Vti post solutam corporis compaginem,

≤line=960≥ (Quod Caesar opto conferat tuus breui)

Subeam beatos sponsa tum Christi polos.

LIV. Non ille certe mortis inferet malum

Meus ille coniunx, crudus, humani immemor:

Nodosa soluam vincla, libera vt exeas.

≤line=965≥ CA. O absit hac me visites causa, precor:

An vt paratas coelitus mihi nuptias,

Et vt peracti serta iam certaminis,

Ignaua Christo deseram & fallam fidem?

Non fugio, proinde sed magis palmam moror,

≤line=970≥ Qua me supremus decoret in coelis Deus.

Illic quies est grandis, & foelicitas,

Quae sit per istas comparanda angustias.

Nanque vt patenti semen exceptum solo

Ni putrefiat, non bonam frugem feret:

≤line=975≥ Mortale sic hoc debet immori prius,

Quàm tangat astra corpus istud terreum,

Vbi munus olim messis aeternae metat.

POR. Est vestra sanè secta quam solam probem,

≤page=53≥

Solidum requirens tramite adoperto bonum,

≤line=980≥ Deumque verum tot reiectis asserens.

LIV. Eadem ego certè Porphiri tecum assero.

CA. Istaec beatos reddet agnitio Dei,

Si, quem asseritis, vnà colatis cognitum.

POR. Quo sit colendus ille ritu, haud nouimus.

≤line=985≥ CA. Docebo ritum: non cruentis bestiis,

Sed mente pura comprecandus est modò.

POR. At initiandi nullus est ergo modus?

CA. Est, ficta si non lingua simulat hanc fidem,

Sacrabo mecum vestra Christo pectora.

≤line=990≥ LIV. Hoc vsque votis, voce nec ficta obsecro.

ME. Domina recede, ne quis haec cernat loquax:

Huc fert ab aula nuncius celer gradum,

Fortassis istud, vis quod arcanum, efferet.

LIV. Non me fateri iam palam Christum pudet:

≤line=995≥ Alia subiuit pectori vis roboris,

Nec metuo diras Caesaris nostri minas,

Neque adeò tantum nuper horrendam ne¬

cem.

CA. Ista est lauacri vis, sacro spiramine

Immissa menti, qua nouus surgit vigor:

≤line=1000≥ Vos ite, Christi spiritum sectamini:

Docebit ille, vincta quod minus queo.

D iij.

≤page=54≥

## 32. ACTVS. IIII. SCENA. III.

CHALEPVS. CATHARINA.

ME Caesar ardens duplici flamma iubet

Preces, minasque ferre captae virgini.

Indigna diuûm despicata dignitas,

≤line=1005≥ Et sua vicißim turgidum mouet iecur.

Multumque Christi inuisa secta hunc efferat,

Quare cruentas in puellam infert manus.

Sed maior illum vis amoris corripit,

Et percupita Cristianam in hanc Venus:

≤line=1010≥ Ideo pepercit, ad torumque pellicit,

Huius iam me fecit esse nuncium.

Eo, Cupido verba nostra dexteret.

Me iussit istuc Caesar ad te pergere.

CA. An vt cruentos rursus vngues sentiam!

≤line=1015≥ Aut tot petitam iam mihi votis necem?

**CH. At ominare mitius, Virgo, precor.**

Porto salutem, si modò voles, tibi.

CA. Quam rogo salutem, ni mihi detis mori?

Est fraudulenta semper hostium fides.

**≤line=1020≥ CH. Caesar silenti pectore ardorem gerit,**

Et te vel inuitus tamen amat perditè

Ponens proinde quas tibi iratus minas

Dedit, sereno lenior vultu aspicit:

≤page=55≥

Et quem superba turba anhelat pellicum,

≤line=1025≥ Thalamum iugalem spondet vltro ipsum tibi,

Prae te repudians nunc priorem coniugem.

CA. At ego iugalem cum altero iunxi fidem,

Et plura longè qui regit potentius,

Et me beatam regio throno leuet:

≤line=1030≥ Proin sponsa Christo Caesaris sperno torum.

**CH. Miserere quaeso compos haud Virgo tui,**

Iuuenilis istud tempus aetatis vide,

Formaeque quidnam splendor iste postulet.

Genus Lagidae stirpis extingui sines?

≤line=1035≥ Nobile nec illud prole Caesarea decus

Tolles auitum vnica propago sanguinis?

Christus furorem misit istum in pectora,

Nagicis puellarem imbuens mentem artibus.

Cuius sequaces Orbe diuerso exulant,

≤line=1040≥ Et ante nostros sanguinem effundunt deos,

Poenasque spreti numinis sontes luunt.

Corrige fauente Caesare istud dum licet,

Conscende iuncta Caesari coniunx torum.

CA. Hinc fuge pudoris leno nostri proditor:

≤line=1045≥ Audire posthac nolo talem insaniam.

Sit sponsa vestro principi Proserpina,

Sum nupta Christo, nolo mortalem virum.

**CH. At quando molli non moueris illice,**

≤folio=Diiij≥

≤page=56≥

F rangêre duris acta tormentis mori.

≤line=1050≥ Extundet istam mille per crucis fidem,

Infliget atrocem impotens furor necem,

Corrumpet animum Caesar aut per vim tuum.

CA. Vt mota non est mens mihi per mollia,

Quum leno mentem versipellis allicis:

≤line=1055≥ Sic nulla quanuis aspera illam mouerint.

Vtrinque Christus ille constantem tenet,

Neque sibi sponsam comprimi per vim sinet,

Suae ille sponsae sponsus est fidelior.

I, nec timere Caesaris vim me, refer.

**≤line=1060≥ CH. At iste magno vaeniet rigor tibi.**

## 38. ACTVS. IIII. SCENA. IIII.

MAXENTIVS. CHALEPVS.

QVid illa tandem, numne consensum dedit?

CHA. Vt dura cautes quassa crebris fluctibus,

Quae nec quieto, nec mouetur aspero,

Sic illa molles spernit ad amorem sonos,

≤line=1065≥ Sic illa duras ridet ad mortem minas.

MA. Nec squallor ipsam carceris lentus domat?

**CH. Renidet ore liberalis indoles.**

Nec vlla toto ruga vultu squallidi.

MA. Atqui suprema confici iußi fame,

≤page=57≥

≤line=1070≥ Num quis refouit membra furtim languida

Temerare iussus ausus illos quispiam?

Sic ego ministris ludor inuisus meis?

Vae per quod istud perpetratum sit caput:

Fixum supremo stipite exemplum dabit.

≤line=1075≥ Sed eam, satelles, de specu ad me protrahe.

Videam priusquam sciter vnde sit nephas.

## 40. ACTVS. IIII. SCENA. V.

MAXENTIVS. CATHARINA. ICHTHYBOLVS.

NOn tu cruento nuper afflicta mastige

Me coram acerbo vapulasti iudice?

Et inde nigro iußa claudi carcere?

≤line=1080≥ Abhinc negata num tibi omnis dapes?

CA. Quàm ego cruento vapularim mastige

Tuscis, acerbe, donec es poenis satur,

Nostroque potus largiter de sanguine,

Quo nostra paßim lacera stillabat cutis,

≤line=1085≥ Inter scelestas quassa tortorum manus,

Scelus iubente, haud vindicante Caesare.

Ne dirus inde tortor egisset parum,

Reclusa caeco iam dies multos specu,

Priuata, carnem quo redintegrem, cibo,

≤line=1090≥ Humana nullas attulit manus dapes,

≤page=58≥

Humana plagas nec medela sustulit.

MA. Quis ergo vitae protulit vires tibi?

Aliquis fefellit carceris seras mei,

Cibumque membris indidit languentibus:

≤line=1095≥ Humana non est ista vis praecordium.

CA. Humana certè nec mihi vis profuit,

Sed ille, vitae qui dat augmentum omnibus,

Qui nec marina monstra, nec passerculos

Patitur egentes publico cibo emori:

≤line=1100≥ Me, me ille fouit, quam fame optabas mori:

Ille & famentes fouit artus largiter,

Vibice cassa sic refecit & cutem,

Vt nulla toto plaga sordet corpore.

MA. Magicas sed artes Christiani asciscitis,

≤line=1105≥ Christumque fictis tollitis miraculis.

CA. Magicas per artes ficta si miracula,

Quin falsa vestri dij refutant lignei?

Quin & trisulca Iuppiter saeuit face,

Cogente Christo mutus vbi foedè silet?

≤line=1110≥ MA. Diuersa tu me disputatrix distrahis.

Accipe supremam mortis aut vitae semel,

Nec prece, nec auro flexilem sententiam:

Aut ista nostris thura succendas diis,

Christumque verbis execrantibus nega:

≤line=1115≥ Aut tute thalamum sponsa conscendas meum,

≤page=59≥

Sceptrique nostri compos & compar tori,

Hinc est salutis spes & ornatus tibi.

At si repugnans mente praefracta manes,

Tormenta tibi tum mortis exquiram nouae,

≤line=1120≥ Nec vlla toto vena manans corpore,

Languente sensim spiritu sistet prius,

Quàm vita plagis mille cruciata fugiat.

Nec vllus istos neruus artus colligat,

Qui non lacertos dissolutos deserat,

≤line=1125≥ Prius rogata millies mors quàm occupet.

CA. Effunde quicquid saeuus exigit furor:

Maiore quantò me malo confeceris,

Maiore tantò Christus ornabit bono.

Mihi ille sponsus, qui solum & coelum regit:

≤line=1130≥ Te sperno, fictis qui diis subdis caput,

Et ligna diuam postulas opem impotens.

ICH. Non est ferenda lingua diuis tam dicax,

Indigna, Caesar, probra quae tibi ingerit,

Incute merentes pro diis huic cruces,

≤line=1135≥ Haec summa superis petitur ab te victima

MA. Quae digna tantis poena flagitiis erit?

Illamne crebris lancinandam ab vngulis,

Curemve flammis concremandam fumidis?

ICH. Mihi linque curam construendae machinae:

≤line=1140≥ Parabo binas axe diuerso rotas,

≤page=60≥

Cultris acutis hinc & inde sectiles,

Quae huius secantes membra decussatim eant.

MA. Ostende nobis ergo, qui scis artifex:

Quò magis atrox, id gratius tantò mihi.

≤line=1145≥ Placet hîc nouum & crudele tormenti genus,

Vt poena caeteros acerba exterreat.

Tantisper illae dum parantur machinae,

Firmo, satelles, hanc magam serua specu:

Ne conuocatis carcere exeat artibus.

≤line=1150≥ Poenas ad huius post feroces ibimus.

**CHORVS AEGYPTIARVM.**

HEV mortale genus, praecipiti gradu

A recto profugum per mala labile,

Tentas ingenio perniciem tui:

Vrsorumque sitim more ferocium,

≤line=155≥ Humani satias sanguinis ebriam.

Artes aedificas ingenio truces,

Ne mors tam faciles inueniat vias:

Quin sint alterius deliciis cruces,

Spectantique reum gaudia nex ferat:

≤line=1160≥ O tauro Phalari saeuior aeneo!

≤page=61≥

Busiris pariter sacrilega manu,

Aras commaculans hospitibus deûm,

Turpem mitibus vßit superis notam.

Arae nam miseris perfugium patent,

≤line=1165≥ Et vitam redhibent commeritis necem.

Qui mortem meruit per scelus vltimam,

Vitam huic supplicio discute simplici.

Sin quicquam grauius commeruit nece,

(Si quicquam grauius morte quit incuti)

≤line=1170≥ Diuûm iudicio linque quod est super.

Dij iusto facinus verbere diluunt,

Et mentem variis criminibus grauem,

Aequali scelerum commerito premunt.

At mortale iecur, cum furit impetus,

≤line=1175≥ Vltra demeritum supplicium irrogat.

Tu verò miseros sic caue dicere,

Quos iniusta premit poena satellitum:

Nam quum dilacerant viscera Martyrum

Vngues, flamma, gelu, vel gladius ferox,

≤line=1180≥ Coelis integritas eminet, & salus.

≤page=62≥

## 42. ACTVS QVINTI

## 43. SCENA PRIMA.

ICHTYBOLVS. MAXENTIVS.

AXes paraui cum rotis versatiles,

Artificioso excogitatas vulneri:

Hîc nam tenella Christianae viscera

Sic frustulatim dissecata concident,

≤line=1185≥ Vt lana crebro vulsa dente pectinis.

Vides vt illa, Caesar, horsum, ecce, irrotet,

Et illa contrà pulsa diuersum petat?

Quod ducit vna, dissecabit altera.

Ceu quum moloßi dente ceruam continent,

≤line=1190≥ Hic quam tenaci fauce preßim detrabat,

Alterque contrà dente mordaci petat:

Quoad lacera turpi membra tabo defluant.

MA. An non acerba sint nimis spectacula,

Plebs vnde nostram coarguat tyrannidem,

≤line=1195≥ Quòd tanta praetenerae puellae infligimus?

ICH Nulla in deorum hostes nimis poena est grauis.

Gaudebit vnà vulgus, arasque Isidis,

Et numen Apis thure crebrius colent:

Quorum videbunt despicacem psaltriam

≤page=63≥

≤line=1200≥ Luere merentes numinis spreti cruces.

Sic Phoebus olim despicatus Marsyam

Laniauit, exesa cute humeris turpiter:

Pallasque Arachnen, & Gygantas Iuppiter:

Ita quisque diuûm numinis sui decus,

≤line=1205≥ Quanuis cruenta comprobant per supplicia.

Et tibi fauentes hac via reddes deos,

Si numen illud despicatum vindicas.

MA. Si me deorum numen vltorem petat,

Monstrabo in ipsos quantus vltor sim deos.

≤line=1210≥ Si tamen vt horum seruo numen sedulus,

Sic ij vicißim regna confirment mea.

ICH. Hoc, Caesar, ipsi coelites tibi asserunt.

MA. Faxo igitur artes sentiat virgo tuas,

Postquam repugnat pertinaci pectore.

≤line=1215≥ Huc, miles, illam dissecandam protrahe:

Et plebis alta voce vulgus euoca.

## 44. ACTVS. V. SCENA. II.

MAXENT. CATHARINA. ICHTYB.

EN virgo tygri pertinacior fera,

Quanuis amor propè me tui inuitum trahit,

Attamen in illas subleuatam te rotas,

≤line=1220≥ Cogam nephandam perpeti lentè necem,

Et mille sectam vulneribus antè emori,

≤page=64≥

Postquam nihil nostra efficit mitis manus.

Quum pertinacem reddit ista lenitas,

Redeo ad feroces mortis infandae cruces,

≤line=1225≥ Vel sape, vel istud supplicij genus subi:

A quo nec vllus te eripiat hominum valor,

Nec ille Christus turpiter fixus cruci,

Vti se nequiuit, sic nec hic te liberet.

CA. O non ferendum dedecus linguae Deo:

≤line=1230≥ Haeccine rependis probra homo saluti tuae?

Non istud, oro, Christe Patris vnica

Patere potestas, signa monstres coelitus:

Intende coelo praepotentem dexteram.

Effringe validas quas parat tortor rotas

≤line=1235≥ Crudelis vsque: at imbecillis tibi nimis.

Non quòd recusem nominis caussa tui

Rotas subire, & mille mortes perpeti:

Votiua mors est mihi tibi iam occumbere:

Sed quòd requiro nominis laudem tui,

≤line=1240≥ Vt cernat error ethnicus numen tuum,

Vanasque vires tot suorum reprobet.

MA. Meditatur artes, aduocat magicae dolos:

Tollite priusquam carminibus illuserit.

CA. Non, Caesar, istud me manet mortis genus:

≤line=1245≥ Frustra quid istuc te tuus furor trahit?

Me me ille Christus nobilis ligni valor,

≤page=65≥

Me liberabit Caesare inuito & diis.

Aspice supernum coelitus Christi thronum,

Inde est potestas maior aduersus rotas.

≤line=1250≥ Quid tu, cruente Caesar, attonitus tremis?

Quid nunc refugist? an Deum meum times?

Christúsne coelo fulmen in terras iacit?

Iouem trisulca nónne priuauit face?

Vide artificium Pontifex solers tuum:

≤line=1255≥ Vides vt effractae eminent paßim rotae?

Circumque turba funerum exusta occubet?

Vbi vis deorum diua vestrorum iacet?

Iam colite Christum, cuius opus en cernitis.

ICH. Prô Cerberum! MA. Prô inferam Proserpinam!

≤line=1260≥ ICH. Hoc patimur? MA. Hocce ferimus in homines nephas?

ICH. Victus puellae cantibus cesses potens?

MA. Non per trisulcum fulmen aeterni Iouis:

Nam maga necatae plebis haec poenas luet.

## 45. ACTVS. V. SCENA. III.

MAXENTIVS. LIVIA. PELATIS.

SEd quódnam in illam mortis explorem genus?

≤line=1265≥ Duris cruentam reddidi nuper flagris

Vibice pulsa pulchrior post astitit.

≤folio=E≥

≤page=66≥

Omnes negaui carcere in caeco dapes,

Vegetior illa post mihi comparuit.

En iam pararam sectiles tandem rotas,

≤line=1270≥ Effregit illas fulmen excitum Polo.

Si iubeo ferro colla succindi magae,

Surgent ad instar Lernaei monstri decem.

Istuc probabo: extinguere ostentum est ratum.

Exere satelles, tolle sceleratum caput.

≤line=1275≥ LI. Contine, satelles, dexteram, & manum preme.

PE. Aliane, Caesar, iußa repressus morer?

MA. Quid vxor istuc, quaeso, praetendis geri?

Non tibi quod ipse mando creditur ratum?

LI. Humana si tibi lex iubenda dictitet,

≤line=1280≥ Parêre iusta ratio suaderet tibi:

Sed quum benignum iuris humani virum

Exuis, & vrsi vim cruentam, ita efferox,

Libycaeue tygris, aut draconis induis,

Coniunx monere sic aberrantem potest.

≤line=1285≥ In hanc tyrannus dedecus sceptri furis,

Non huic superna sydera astare aspicis?

Aduersus artes Christus expugnat tuas.

Dapes negasti, Christus huic coelo dedit:

Verbere cruento vtrunque tutudisti latus,

≤line=1290≥ Ille medicatus fortius robur tulit,

Et iam rotatas fulmine vßit machinas:

≤page=67≥

Quid pergis ergo numen vsque offendere?

Christum verere potius, & Deum inuoca.

MA. Misera, nephandae vocis ora comprime,

≤line=1295≥ Patrona Christo, ne necem inde sorbeas.

LI. Christus patrona non eget tali Deus.

Sed nec recuso si necem intentes mihi.

MA. Sectaris ergo Christianorum scelus?

LI. Sum Christiana, magis vt euitem scelus.

≤line=1300≥ MA. Illam reducas intus vsque paululum,

Et verte miles hucce mucronem tuum:

Collum patronae Christianae decute.

Nil prosit illi quod mihi compar fuit.

Agedum, satelles, mortis ictum deuehe

≤line=1305≥ PE. Sed ecce famulae brachium nostrum tenent,

Nec licet ad ictum destinare cuspidem.

Remoue puella vertice amplexus tuos,

Vel ego per ipsa brachia ictum destino.

MA. Per quicquid obstat volue mucronem ferox.

## 46. ACTVS. V. SCENA. IIII.

CLAVDIA. MELITE. MAXENT. LIVIA.

≤line=1310≥ O Caesar, absit facinus vt tantum patres:

Paulùm efferatae mentis ignem mitiga:

Videbis huius turpitudinem mali.

≤folio=Eij≥

≤page=68≥

Diceris vnus coniugis tortor tuae,

Vnus fereris gentibus paßim tuis

≤line=1315≥ Humanitatis Caesar immemor piae,

Graue quod inuret nomini probrum tuo.

Miserere quaeso, vel mori vnà nos sine.

MA. Moriare simul, an non, perinde censeo:

Christi modò cultrix furia nostra occidat.

≤line=1320≥ ME. Exue cruentum, Caesar, animum deprecor:

Mitius in vnam foeminam vir saeuias.

Nec illud altum stirpis augustae genus,

Tractes furore turbido dementius.

Sin te nec istud dedecus facti mouet,

≤line=1325≥ Nec amor iugalis, nec torus, data nec fides,

Profusus iste lachrymarum nec liquor,

Quas ante vultus fundimus frustrà tuos:

Saltem morare capitis hanc sententiam,

Donec repressum cordis irati iecur,

≤line=1330≥ Turba quietum iudicet syncerius.

Vix ceßit vsquam quod subitus vrget furor.

MA. Vnde hae repentè sunt mihi sophistriae?

Perage, satelles, imperata strennuè.

Tollamus omnes dogmatis stirpes noui,

≤line=1335≥ Ne quid veneni rursus vsquam pullulet.

LI. En sum parata sub Tyranno te mori.

Repudio foedus sponsa quod nuper dedi:

≤page=69≥

Christus mihi vir est, potens Deus omnium.

MA. Nemo cadauer, quod iacet truncum, leuet:

≤line=1340≥ Maneat petendum canibus & soli feris.

Redeo ad nephasti sceleris autorem magam:

Principiò in illam decuit iram voluere,

Alios priusquam dogmate inficeret suo.

## 47. ACTVS. V. SCENA. V.

PORPHIRIVS. CLAVDIA. MELITE.

O Plusquam inhumani hominis haec ferocitas!

≤line=1345≥ Quae nec quid agitet, nec quid instet cogitat,

Atrox in omnes sine modo & modestia.

Tori iugalis comparem, spreta fide,

Iußit necari, & canibus escam deseri.

Haud poßit istud nostra ferre humanitas,

≤line=1350≥ Etsi minetur Caesar horrendam necem:

Quanuis rebellis Caesari, humanus ferar,

Tollam cadauer, debita condens humo:

Audebo multis vnus ipse commori,

Palamque Christum voce fari libera.

≤line=1355≥ Quid huic, puellae, funeri astatis precor?

CLAV. Lugemus ambae, Porphiri, dominae necem.

Petimus & vnà turbidae luctu mori.

ME. An non feroci saxa gestat pectore,

≤folio=Eiij≥

≤page=70≥

Quem nulla mouit coniugalis lenitas?

≤line=1360≥ Sed & trucidatos canibus artus dedit,

Communis olim quos torus confouerat.

CLAV. At ego putrescam citius vnà & lanciner,

Lacerata canibus mille, quàm istam deseram.

POR. Mitius habemus virgines remedium:

≤line=1365≥ Tollamus intrò funus istud clanculum,

Humemus vsquam Caesare inuito licet.

Minetur ille quidlibet mali mihi,

Humanitatis emori causa, pium est.

ME. O vir benigni pectoris robur ferens,

≤line=1370≥ Post fata pergis qui fauere mortuis.

POR. Sed segne nimium pectus ad iustum fero.

Quum Caesar illam morte damnaret ferox,

Hunc tum fauorem ostendere palàm debui,

Fulcire iustam mente caussam libera:

≤line=1375≥ Forsan furores nostra preßisset manus:

Aut fortis vnà iuris assertor, necem

Pariter obissem sub tyranno Principe.

Sed deferamus corpus exsangue famulae.

En Caesar istuc rursus atrox exilit.

## 48. ACTVS. V. SCENA. VI.

MAXENTIVS. BARATROS. NAZAMON. PELATIS.

≤page=71≥

≤line=1380≥ EIa satelles, protrahe huc ad coniugis

Nostrae cadauer, funus vt ponas nouum.

PE. Caesar, cadauer quod iacebat littore

Nunc inde sublatum est, nec vsquam cernitur.

MA. Per Solis huius splendidum iuro iubar,

≤line=1385≥ Peribit ille quisquis admisit nephas.

At vos mihi amissae luite poenas graues:

Seruare decuit iussa quae Caesar tuli.

BA. Non si mihi iam mortis intentes malum,

Poßim quod optas verus vsquam prodere.

≤line=1390≥ NA. Testor salutem, Caesar, hic similiter tuam:

Nescio quis illam canibus abstulerit feris,

Velim fateri, si quid huius sciuero.

MA. In vos tamen vindicem flectam manum.

En date merentes ense poenas perfidi.

## 49. ACTVS. V. SCENA. VII.

PORPHIRIVS. MAXENTIVS. CATHARINA. PELATIS.

≤line=1395≥ QViesce Caesar, nec malum insontes luant:

Ego patraui, siquod est istud nephas:

In me cruentum verte ferrum carnifex.

MA. Es ausus istud, Porphiri, ausus es nephas?

Mandata pluris nec tibi sunt Caesaris?

≤line=1400≥ POR. Ego cadauer coniugis, Caesar, tuae,

≤folio=Eiiij≥

≤page=72≥

Quod vile proiectum canibus extabuit,

Dedi sepulchro: crimen est si hoc, corripe.

MA. Hoc ipse verò nolle, clamaram palàm.

POR. Si iusta prohibes, quis tibi aequus seruiat?

≤line=1405≥ MA. Oboles sophistae Christianae dogmata.

POR. Fateor benigni numen aeternum Dei,

Quod ista praedicat, tua quod vxor quoque.

Si crimen est, Deum vereri maximum,

Non fugio poenas Christianus quaslibet.

≤line=1410≥ MA. Corripe, satelles, sic furentem beluam,

Atque caput infestum diis & hominibus

Demete recisum: sit mei iußi metus.

CA. Perstet sidelis, Porphiri, mens in Deum:

Scis quod sit alto munus ita certantibus.

≤line=1415≥ POR. O grata cunctis nuptiis magis dies:

Nunc opto, multi quod timent tantum, mori.

Mucrone stricto, miles, en caput feri,

Quin hîc facesse iussa vestri Caesaris?

PE. Inuitus ergo bellicosum principem,

≤line=1420≥ Quem mille timuit hostium iratum phalanx,

Miles cruenta segniter tollam manu?

MA. Facesse tandem quod iuberis, carnifex.

## 50. ACTVS QVINTI

## 51. SCENA. VIII.

≤page=73≥

MAXENTIVS. CATHARINA. PELATIS.

POst tot meorum funera, & foedas neces,

En virgo si vis ad torum assensum dare.

≤line=1425≥ Tot mihi meorum causa viues funerum:

Sin istud audes pernegare, quod peto,

Vides quid istic perpetrauerit furor,

Te fecit inde solùm amor supersticem.

CA. Seruauit inde me Dei nostri manus,

≤line=1430≥ Incestus iste non amor, Caesar, tuus.

Quid mihi petitam tam diu differs necem?

Vt quos ad alta sydera habui praeuios,

Sublimis vnà subsequar coeli domo.

MA. Indigna video verba pertinax refert,

≤line=1435≥ Indigna viuere. percute, satelles, caput.

CA. Optata nunc est hora mortis inclytae.

Qua facta Christi Martyr attester fidem.

En pectus istuc & caput simul paro,

Demitte quouis miles ensem flammeum.

≤line=1440≥ Sed Christe culpam oro remitte nesciis,

Miserere potius turpiter aberrantium,

Et si quis huius sit memor certaminis.

PE. Accipe supremum virgo garrula spiculum,

Et muta tandem vulnere aeternum tace.

≤page=74≥

≤line=1445≥ MA. En iam trophaeum Christianorum fero.

Iacet illa tandem victa gens tot mortibus,

Vltorque diuûm gentibus paßim ferar:

Faxint potentem, sic mihi firment manum,

Vt Caesar Orbis solus, vnusque efferar.

≤line=1450≥ Merui profectò, me mihi malum inferens,

Tollensque amicos, gratus vt diis forem,

Et hoc tenerem totius sceptrum soli.

Repetamus arces, vt nouos legam duces.

laceat cadauer vtrumque vulturibus dapes.

≤line=1455≥ PE. At en cruoris lac fluit candens vice,

Testis pudici pectoris quod mens tulit.

Fuit ista certè grata coelesti Deo,

Cuius nitorem tam liquor purus refert.

MA. Etiam necata per suas artes viget?

≤line=1460≥ Tollatur inde corporis truncus procul,

Ne fortè magica fiat arte septiceps,

Capitáve rursus lacte pullulent nouo.

Sed quam venire numinis vim conspicor?

Quod lucis hucce fulmen horroris ferunt?

ANGELI DVO.

PRIMVS.

≤line=1465≥ INimica Christi turba fugite istinc procul,

Maiore quondam concremandi fulmine.

≤page=75≥

O ter beati, qui tibi occumbunt Deus,

Pro morte vitam sempiternam nam impetrant,

Petitur labore, vique sic coeli thronus.

ANGELVS SECVNDVS

≤line=1470≥ Quin Christus istud virginis corpus suae,

Condi & tueri monte Sinai iubet,

Ne foeda purum corpus attrectet manus.

Tollamus illò Martyris virgunculae

Artus pudicos, numinis Christi domum.

≤line=1475≥ Sed concinamus splendidum interim melos,

Quò praedicemus patris aeterni decus.

CANTICVM.

O Ter beato sydere nati,

Quos Christus voluit suos.

O ter beato numine paßi,

≤line=1480≥ Quos legit quoque Martyres:

Vt sub Tyranno vindice palmam

De falsis superis ferant:

Christique sanctum numen in Orbe

Testes omnibus aßerant:

≤line=1485≥ Et pro tuenda lege Tonantis

Dependant caput obuij.

≤page=76≥

Vt post seueros tyro labores,

Quos sudat duce sub suo,

Victor reportat grande trophaeum,

≤line=1490≥ Et praedae spolium grauis:

Sic qui ferocis flagra Tyranni

Pro Christo duce sustinet,

Post tot dolores, & tot acerbas

Inuicta lachrymas fide,

≤line=1495≥ Christo superna sede receptus,

Aeternum referet melos.

CATHARINAE FINIS.

SIT BENEDICTVS DEVS IN SAECVLA.

≤page=77≥

SEBASTIANI DVPHAETI ANGELI, LEODIENSIS, AD LIBRVM.

I Liber, i foelix, & Diuûm numine tutus,

Doctrina clarus, nobilitate potens.

Non furor haereticus, non ignorantia vulgi,

Non vsquam liuor te remoretur edax.

≤line=5≥ Non in te Veneres, non corruptela pudoris,

Non morum labes spurca, nec illecebrae.

Sanctus es & paßim coelestia dogmata spiras,

Atque doces animo sacra Deumque coli:

Sectarique piae praecepta salubria vitae,

≤line=10≥ Bellaque cum mundo, daemone, carne, geri.

Hinc tua te pietas, tua te defendit ab omni

Sectarum foeda sorde pudica fides.

Hinc te seruabunt ab iniqua faece fideles,

Quos tua relligio ducet amore tui.

≤line=15≥ Non in te fucus, non sermo tortus & asper,

Non affectata voce, sed arte vales.

Purus es, atque tuus labor inter vtrumque quiescit.

Et facili filo verba ligata fluunt.

Hinc doctis placiturus abis, & spicula vulgi

≤line=20≥ Non te contingent, nec tibi damna ferent.

≤page=78≥

Quam tuus insigni tanget ab arte lepos.

Non imbellis abis, non Mecaenate potenti,

Non ope fautoris, praesidiove cares.

≤line=25≥ Est Lancellottus tutor tibi fortis & audax,

Berlemontanae nobile stemma domus.

Strennuus hic pro te cunctos pugnabit in hostes,

Hoc duce ne metuas, hoc duce victor eris.

Inuidiae rabiem fraenabit, & improba coget

≤line=30≥ Dentes ac morsus ora tenere suos.

Adde quòd in lucem non prodis aduena solus,

Tres estis numero, subsidiisque pares.

Parua quidem non est, vos tres simul ire, voluptas:

Tresque tribus fratres fratribus esse datos:

≤line=35≥ Fortior est fratrum virtus, & iuncta potestas,

Quorum pro muro stat genuinus amor.

Nos quoque si par est, simul & prodesse valemus,

Nos defenfores experiere tui.

I foelix igitur, tutus, celebrisque, potensque,

≤line=40≥ Sitque tibi merces summa placere bonis.



# Back



FINIS.

TVP. AEGIDII DIEST. ANTVERPIAE.

XVI. KAL. IVL. 1556.

