# Front

/

NABVCHODONOSOR TRAGOEDIA.

ARGVMENTVM.

NVSQVAM maiora diuinae in arrogantes vindicate quàm in hac tragoedia

argumenta.

Nabuchodonosor rebus ad votum fluentibus elatus humani generis metas
transgreditur. Immanem ex auro statuam sibi erectam, magno procerum, &
populi concursu, ingenti Symphoniacorum apparatu iubet adorari.
Auersatos tantum scelus tres Hebraeos Iuuenes inuictae constantiae
addicit fornaci, è qua intacti & auro puriores exiliunt. Tantisper hîc
diuini timoris fraeni arrogantissimo Principi iniecti, quos statim suae
fortunę luxuria excutit, & in summam arrogantiam prolapsus ad ferarum
contubernium abijcitur. Vide Daniel: 3. & 4.

Tertullianus ait,[^1] Rex Babylonis offenso Domino cum squallore, &
pedore septenni ab humana forma exulat: non quòd reipsa humanam prorsus
formam atque animam amiserit, sed quòd mentis intemperie iactatus, tum
rationis amissione tum nudi ac bruti corporis illuuie in ferae speciem
degenerarit. Ita S. Hieronymus & Rupertus explicant.



Oeconomia Tragoediae talis est.

ACTVS PRIMVS.

DAniel diuino Spiritu afflatus totius Tragoediae facit πρoθεωρíαν.
Nabuchodonosor felicitatis lasciuiâ intemperantiùs exultat, Iuuenes
Hebraeos de timore numinis prudenter admonentes spernit. Tum fingitur
Baltassar, siue is Nabuchodonosoris filius fuerit, vt est in sacris,
siue nepos (nos hîc cum multis loquimur) qui recenti quadam victoria &
triumpho, totam aulam in spectacula & ludos effusam summa hilaritate
perfundat.

ACTVS SECVNDVS.

REgem Nabuchodonosorem suae felicitati indormientem vellicant acres
scrupuli, & formidolosa somniorum vexant imagines. Interpretationem
sciscitatur à Chaldais, sed irrito planè exitu. A Daniele minas
coelestes audit, quibus mirum in modum terretur.



ACTVS TERTIVS.

Vo potentes aulici regem numinis metu perfusum à consilio destinant
reuocare, & telam maleficii in Hebraeos ordiuntur, quos obscenarum
atrium & maiestatis reos accersunt. Nabuchodonosor ex timore actus in
furorem, Pueros euocat, & acerbè obiurgatos sui iubet imaginem adorare,
mox detrectantes in carcerem extrudit.

ACTVS QVARTVS.

BAltassar tres Pueros multis blanditijs adoritur, vt repudiatis
salutaribus consilijs statuam reuereantur. Recusantes Nabuchodonosor in
ardentes flammas inijci mandat. Illi coelestibus praesidijs & Danielis
voce confirmati certamen fortiter obeunt. Sed in fornace permanent
illaesi, Rege ad miraculi nouitatem, emollito tantisper furore,
vehementer obstupescente.

ACTVS QVINTVS.

NAbuchodonosor redit ad ingenium, & arroganti fastu elatus ab vltore
angelo ad ferinam vitam relegatur. Consecuta mentis alienatio,
horribiles vlulatus, vagi & syluestres impetus. Hinc Baltassaris moeror,
& totius aulae stupor, cuius gratulationes hoc recenti vulnere
obruuntur.



# Main



## 1. PERSONAE.

ANGELVS.

DANIEL.

NABVCHODONOSOR.

BALTASAR.

ANANIAS.

AZARIAS.

MISAEL

MALAZAR Princeps I.

ARTIBARZANES Princeps II.

LEGATVS.

ARBOGASTES Chaldaeus.

**CHORVS.**

## 3. ACTVS PRIMVS.

DANIEL

*Diuino Spiritu impulsus totam tragoediae seriem exponit, quasi cernat
oculis.*

HEu impiati pectoris vecors scelus!

Heu laeua mentis nubila, & praeceps furor!

Vt impotenti gaudio effraenis ruit

Foelix tyrannus, quem dabit votis modum

Beatus ille gentis euersor meae?

Torrente fortuna ebrius, & impos sui

Vtramque in aurem dormit, & nardo pluens

Albos lucernis perditè infringit dies,

Nec fulminantem cernit ex astris manum.

Hoc esse credit, stultus! in coelo Deum,

Quod dedolatus stipes, aut vnctus lapis,

Quod pupa, quod bos in quadra est argentea.

Consurge praepes anime, quo instigat furor,

Per fornicatas ardui sedes poli.

Quae vis, quis horror entheam mentem ferit?

Quae foetit coelo pectora excutiunt virum?

Heu monstra: placuit scelere defungi haud leui.

Per magna semper itur in magnum nefas.

Etiamne in astra tendit audaces manus?

O parce, vidi, parce regnator poli,

Vidisse puduit: vultus obtutu stupet.

Stat execratum pondus, & coelo minax

Insertat aureo crine flauescens caput.

Etiamne adorant: heu sacri cineres patrum!

Etiamne castus curuat Isacides genu?

Etiamne thure, fidibus, & sertis colit?

Surge anime, nondum Solyma dominatrix ruis

Per vincla, & arma, per truces patriae rogos,

Immota virtus surgit, & fratrum trias

Exosa ritus barbaros. seruat polo

Intaminatae mentis excelsum decus.

Bene est; reuixi: pergite ô sanctum genus.

Succensa fornax lemnium eructat globum,

Fusisque habenis vnda flammarum vorax

Obiecta quaeque sorbet, & latè furit.

Sed vos beati feruor aetnaeus timet,

Et replicatis ipsa vorticibus lues

Auerna fidit, numen admissum pauens.

Heu contremisce nobilis procerum lupa

Babylon, opimis gentium spolijs grauis,

Heu contremisce cuncta vertentem manum.

Actum est, inultos non sinit Reges Deus.

Quid me resorbet mentis emotae calor?

Rex ille Regum perdidit Regem, & virum!

Par ille superis induit turpem feram!

Heu quò superbum gloriae cessit decus!

Grauisque gemmis, purpura atque auro rigens?

Rex ille Regum tam citò euasit fera,

Vt hirta pellis squallidos artus tegit,

Tetrumque corpus sordet illuuie graui.

Sic astra scandi, sic iuuat fieri Deum.

NABVCHODONOSOR cum tribus pueris

*Luxuriat in sua felicitate, & benè monentibus de timore Numinis pueris
illudit.*

CAlcare coelum restat, in terris nihil

Iam fulminandum: Fregimus quidquid minax

In ista torsit sceptra sacrilegam manum.

Nostris sub armis terra iam latè tremit,

Spectat triumphos orbis attonitus meos,

Et cùm superbis militum cinctus globis

Niueos iugales flammeo curru premo,

Sub luce ferri trepidus inserpit dies,

Stellae expauescunt, stant Noti, fluctus silet.

Perge anime, perge si quis est coelo Deus,

Sentiat in astris esse riualem sibi.

Terris subactis ingeram stellis manum,

Ortus sinistrâ, dexterâ occasus premam,

Et me pauebunt coelites, si non amant.

Exinde fuluo cinctus astrorum choro

Leges tremendas & polo, & terris feram:

Ad nostra celeres iussa prosilient Noti,

Eurus flabello leniet solem improbum,

Edicta sparget Aquilo per mundi plagas,

Mixtamque tonitru Reguli vocem audient,

Et extimescent, vt solent auium greges,

Cùm Rex volantum clangit insolitum polo.

ANAN. Viue Imperator, dignus Imperio soli,

Cunctisque maior, sis minor tantùm Deo.

NAB Quis ille, quem vos fingitis vobis Deum?

AZAR Qui vitam, honores, sceptra donauit tibi.

NAB. Mihine sceptra: peperit hoc sceptrum labor

Gladiusque felix. ANAN. Peperit auspicijs Dei,

Qui te tremendum Regibus cunctis dedit.

NABV. Dominos habere nescit hac ceruix, mihi

Aeterna soli regna dispensat manus.

MIS. Quacunque terras lucida stringit rota

Phoebus renuscens, seruiet mundus tibi,

Sed imperabit coelitum Rex & Pater.

NAB. Deos, Deasve fingimus quando lubet,

Ex aere, & auro, & marmore, & molli luto:

Sed imperare nec volunt, nec si velint!

Facient inulti, namque Vulcanus vetat.

Agunt quietos, approbant, cuncta & silent,

Tales ministros, & Deos tales volo.

ANAN Heu imperator, credis hoc diuûm genus?

Censes hoc esse cuncta vertentem Deum,

Quod bulla, quod lutum, quod exiguus cinis?

Iam quisque muscas Numen aeternum putet.

Vita fruuntur, stipites vestri carent.

NABV Sed quale tandem Numen est vester Deus?

ANAN Qui flectit orbem, qui tonat, qui fulminat,

Qui tollit animas Principum, cuius manus

Regum in coronis quanta, quos ludos facit!

NAB. Hoc esse Numen credo, quod nemo videt

ANAN. Et esse credis aërem quem non vides,

Et esse odores praedicas, quos non vides,

„Deum videre qui putat, nescit Deum.

„Deus ille Deus in arce tenebrarum sedet,

„Et luce Solis clarior, Soli dedit

„Lucere mundo, luminis lux est Deus.

Sol, vmbra tanti Numinis ponit faces,

Regemque adorat, & patrem. Hunc coelum tremit,

Cursus, recursus, fingit ad nutus Dei:

Huic terra Regis floreum subdit caput,

Hunc vasta placidi regna Neptuni pauent,

Hunc extimescunt igneo mersi freto

Manes profundi, cùm ferit montes potens,

Piceaque vastum nube subtexit polum.

At cùm per altas graditur insignis domos,

Et pura lustrat templa sydereae plagae,

Zephyri volucres flammeos currus trahunt,

Euri micanti fraena moderantur manu.

Hinc alta nubes gloria auratas vomit,

Fastigiatum verticis tollens decus.

Hinc veste purâ gemmeus ridet decor,

Pennisque adulans lambit aeternum caput.

Illinc ocelli syderum irradiant comas,

Et igneorum militum cingit cohors.

Quacumque gressus dirigit, magni aetheris

Tremunt columnae, cuncta mugitu fremunt.

NABV. Sunt stulta verporum, & mera haec insomnia,

Vbi ergo deses nuper hic latuit Deus,

Cùm pulsa cecidit Solyma Chaldaea manu?

AZAR. Poterat hic hostes sternere vndanti rogo,

Sicut sequaces barbari Nili rotas

Alto sepultas obruit quondam freto:

Sed nos rebelles ferreae mentis scelus

Luere decebat, quando sic visum Deo,

Et tu, Imperator, Nemesin indomitam time,

Quae magna regna vicibus alternis quatit.

„Agnosce sortis lubricae motus leues,

„Et summa librans dextera, specta infima.

„Nil non tremendum fecit intrepidis Deus.

„Habet, quod aiunt, & pilus pondus suum.

LEGATVS NABVCHODON. BALTASAR.

*Nouae victoriae, & triumphi nunciantur.*

LEG. DEsideratum lucis auratae iubar



O magna Babylon, aemulum coeli caput,

Qua foeta lauris brachia expandis tuus

Quacumque terras Phoebus illustrat face.

Nouos triumphos affero, lumen nouum.

Sed ecce Regem.

NAB. Fare, quid portas boni?

Sunt salua cuncta? saluus est gnatus meus?

LEGAT. Vltrica dirum Bardanem strauit manu,

Redit trophaeis, gloriaque auctus noua

Princeps parente maximo tantùm minor.

NABV. O me beatum Principem! ô niueum diem!

O patre dignum filium! ô gnato Patrem!

Bene est, tenentur: nostra iam tuto in loco

Fortuna sedit, summa votorum obtigit.

Gemma decorus candida hic currat dies,

Et thure caleant arae, & exhalent viae

Messes odoras, vicimus tandem Scythas.

Vos lecta pubes obuiam procedite

Vnà beato Principi, veniat statim,

Patrisque vultus impleat vultu suo.

NAB O nate, nate, dulce delicium patris!

BALT. O genitor, ôò lux; & decus gnati tui!

NABV. Vt laureatum laetus amplector caput:

BALT. Vt hanc lubenter dexteram deosculor!

NABV. Ergo redisti victor ad patrios lares!

BALT. Redij sub armis fateor, & genio patris.

NAB. Effare, dextrâ caesus est Bardas tua?

BALT. Et grata cessit praeda vulturibus Scythis

NAB. Expone Martis aleam & casus tuos.

BALT. Quà rapidus altos vortices Tanais rotat,

Illic rebellis hostium steterat manus,

Ceu tuta rabie fluctuum vecors foret,

Quam iustaNemesis concito vrgebat pede:

Aduersa ripae nostra praetexit phalanx,

Campique latè ferreum eructant diem

Arma arma pubes poscit, & gestit ferox.

Vt lancinata Tigris exangui fame

Exercet iras, faucibus vacuis hians.

Manere pedites ordine instructos suo

Iubeo, deinde flore vallatus truci

Equitum, sonoras fluminis rumpo minas.

Instant feroces imbre telerum Scythae,

Nos capite proni ruimus in tela, & neces

Quacunque Martis impotens adigit sitis.

Tandemque ripam primus ascensu celer

Euinco, lecta principum sequitur manus.

Totisque castris fulgurat saeuo die.

Occurrit alta Bardanes mole arduus,

Hastamque lateri crudus intentat meo:

Sed dissipauit hanc, pater, numen tuum,

Nostraque domuit triste portentum manu.

Hic Martis ardor cade crudescit noua,

Ripasque latè sanguinis riui lauant.

Capimus, ferimus, perdimus, donec Scythae

Suo periclo & morte commoti ducis

Ad astra cuncti supplices tendunt manus.

Vbique valido spiritu fregi truces,

Vbique dextram lenis afflictis dedi.

NABV. Quibus periclis, nate, defunctus venis!

Qualis parenti, qualis, & quantus redis!

Adolere festo thure nunc aras decet,

Varijsque ludis terere solemnem diem.



**CHORVS**

*De Atheismi vecordia.*

Vàm dira Circes ebibit impius

Contaminato pectore pocula!

Mentem extuderunt, praeuolantes

Inque nefas pepulêre sensus.

Extincta lucis semina procreant

Foecunda culpae viscera, nec modus

Est criminosis, cùm timorem

Coelituum posuêre corda.

O quisquis orbis motibus inditum

Numen requiris, cerne statas vices

Voluentis anni, & templa coeli

Perpetuis radiata taedis.

Quot nocte, puro sub loue, syderum

Flamma renident, & tacita face

Scrutantur ima: praepotentis

Tot vigiles oculi coruscant.

Aurita Numen aequora sentiunt,

Per vim aestuosam turbinis audiunt

Edicta Regis, quando arena

Iam dociles furias refringunt.

Et qui procellas incutiunt noti,

Noctemque & imbres agglomerant fretis,

Si iussit author replicatis

Ad solium tremuêre pennis.

Frustrà latebris quaeris iners Deum.

„Aduerte mentem, si potes, est Deus

„Quodcumque cernis, quod moueris,

„Hoc Deus est: Deus vnus, vni

Affusus orbi temperat omnia,

Hoc pulsus axis stellifer insonat,

Hoc foeta tellus, hoc liquenti

Vnda ferax animatur aluo.

Molem vniuersi Spiritus induit,

Vt pneusticorum per segetem aeream,

Allapsa pulsu leniori,

Aura sacros meditatur hymnos.

„Sola improborum mens vacua est Deo,

„Quo plena cuncta. Nempe Deum fugit,

„ Sed fulminantem, dum vagatur

„ In propria inueniet ruina.

## 5. ACTVS SECVNDVS.

NABVCHODONOSOR

*Territus coelestibus portentis somniorum interpretationem quaerit.*

ECquis medullis saeuus inserpit dolor

Mentemque versat, sede dilapsam sua?

Vt bracteatis illitum regnis decus,

Sparsusque fuco defluit sortis fauor!

Inuidus Alastor principum miscet vices,

Nec patitur aequis fluere fortunam rotis.

Hoc est (quod aiunt) sapiunt dumi rosas,

Anguesque vallant balsama, & stimuli fauos.

An mens timore quassa praesagit malum?

An & laborat taedio felicitas,

Et vult dolere sponte: si dolor est amor.

Nescio, sed ingens pectus afflauit metus.

Pudet fateri. Interritum Regem antea,

Nunc & Deorum stulta religio mouet,

Et vana terrent somnia, & spectra, & minae.

Anne quod Hebraei praedicant, verè est Deus:

An quisque mente credulâ fingit Deos?

Si nullus est coelo Deus, quis hic tonat?

Mundumque miscet murmure, & quassas polos?

Quis nos repentè mortibus coecis ferit?

Et si quis est coelo Deus, cur improbos

Patitur inultos? Saepe contempsi, scio.

Et viuo terris maior, & simius Deo,

Quemcumque fingunt. Nullus est, timeo tamen.



NABVCHODONOSOR, BALTASAR, Principes.

*Rex curas explicat filio.*

NABV. BEne est, teratur totus in ludis dies,

Quando serenus solis effulsit decor.

BALT. Vrbs tota ridet pube vernanti (pater)

Vbique ludi, Comus, & Bacchus tepent,

Sed tu dolorem conscius venis tegis,

Fugisque ludos, & chorum, & lucem, & viros.

Effare, genitor, quod miser tantum scelus

Commisi, vt istas ingeram curas tibi?

NARV. Peruidit, actum est, gnate, non tu, sed Dij

Mihi dolores anxios mentis creant.

BALT. Quid est recenti gaudio obiectum mali.

Quod me & triumphos obruit?

NABV. Planè nihil.

BALT. Cur ergo dubius fluctuat vultu dolor?

NABV. Vereor.

BALT. Vereri quid potest victor?

NABV. Deos.

BALT. Deos? At illi nostra fortunant.

NABV. Scio.

Gypsata tamen est rebus humanis fides

BALT. Nos cuncta mundi sceptra moderamur manu.

NABV. Et hoc verendum.

BALT Vicimus culmen.

NAB. Petit hinc ima lapsus.

BALT. Arce vallati sumus.

NAB Arx nulla prohibet fulmen instabilis Deae

BALT. Sed vnde fulmen? vnde tam subitus tremor?

NAB. O somniorum iam nimis diros metus!

BALT. Si te Imperator somnij terrent minae,

Habes stupendi conscios vates Iouis,

Qui te timore liberent, praestò est magus,

Vis specimen edat?

NAE. Perge, sic fieri placet.

NABVCHODONOSOR. ARBOGASTES Chaldaeus, MALAZAR.

*Consuluntur Magi.*

AGe Arbogaste, frange Saturnum meum,

Clementiori Veneris obtusum face.

ARBOG. Magnanime Beli sanguis, astrorum potens,

Quae tibi cruentum cura defixit iecur,

Vultusque radios nube moestitia tegit:

Possum mederi, fare, nam foetus mihi

Natura dudum pandit arcanis domos.

Me signa picti lucida obseruant poli,

Sub me recurrunt arbitro rerum vices.

Et Parca sub me conscio pensum trahit:

Modo ego sub axes aetheris rapidus feror,

Modo ego recessus intimos noctis peto.

Famulantur vmbrae tartari, ad iussus meos

Nutant opaca Ditis inferni loca.

Stat axe medio fulmen, & rubras premens

Subsistit alas; pallet excussus dies.

Lasciuientes Mulciber fraenat rogos,

Et rapida sistit noster Euphrates vada.

Quin plura si vis, aethere eliciam Iouem.

NAB. Tu plura nosti, quàm velim, tantùm mihi

Effarè noctis spectra quid portent noui?

Hesterna dominae cesserat nocti dies,

Soporque lentus regio fultos thoro

Artus rigabat, cum mihi facto agmine

Plebs somniorum nigra se menti ingerit.

Tu perge, narra somnium, quidve indicet.

ARB, Penetrare in imos mentis arcana sinus,

Septamque latebris excutere non est magi.

Narrare primùm somnia, & noctes decet,

Interpretari quid velint, res est mea.

NAB. Sed tu rotator syderum non praeuides,

Quid quisque rerum somniet?

ARBOG. Quis hoc sciat,

Quod mens sub alta nocte demersum abdidit?

NAB Et tu Deorum consilia vecors tenes.

ARBOG Deus recludit.

NABV. Et tibi narret Deus,

Quod somniaui.

ARBOG. Nota res est haec tibi.

NAE. Praeterita nescis nebulo, quid tandem scies?

Quod est futurum somnium perge indica,

Vel igne lento cocta stillabit cutis.

ARBOG. Nemo Imperator istud à vate experit,

Vt auguretur mente quod voluit suâ.

NABV. O execratum iure coelitibus caput,

Ite, & cremate, ludit in Reges, scelus!

ARBOG. Per solis oro Numen, & genium tuum,

Audi innocentem.

NABV. Quid mihi narras?

ARBOG. Precor,

Audi innocentem: quicquid exposcis dabo,

Largire tantùm temporis spatium breue,

Et artis edam specimen, & coelo, inferis,

Tot aduocabo Numina, vt fiant satis,

Ad explicandum, quod Deus maior iubet,

NABV. Sed vos videte, ne quid admittat doli.

ARBOG. Afferte quidquid noxium pontus creat,

Quidquid veneni fertiles Colchi tegunt,

Spumas Draconum perlitas hydrae lue,

Stygium cruorem pestibus foetum nouis,

Furiale lumen Cerberi, lacrymas stygis,

Crinem Medusae. Gorgonum sceletos graues,

Et coctum Auernis virus hippomanes rogis.

Perge, anime & artes explica, & toto inferos

Violentus hauri pectore, attrecta sacrum.

Exequere dirum facinus, horribile, impium,

Quod expauescant solis auersa faces.

Animos oportet masculos State ô viri,

Praeferte taedas, ordior telam improbam.

Ocyus prorumpe terris taenare, & tandem impetu

Praepeti crepate magni templa labefacta aetheris.

Vos precor venite, ruite Ditis vltrices Dea,

Quot quot sub alta nocte demergit Chaos,

Squallidae, turpes, cruentae, luridae, execrabiles,

Impium rotate ferrum, squammeis fusae iubis.

Taenaro rictus auernos exerite, centum caput

Torridi vallent cerastae, & virus effusum ruat;

Impetens per ora. mixta sanguine, & fuligine,

Huc ades Styx, Erebe, Phlegeton, sulphure immites lacus.

Desidisque pigra lento stagna Cocyti gelu.

Luridam spargite mephitim, fundite inimicam luem,

Tartari ructate pestes, vomite portenta horrida,

Funerum diras, Chimaeras, excetras, cacos, stryges,

Noctuas, & quidquid alto gurgite immersum latet.

NABV. Tandem peractum est, indica quidquid tegis,

Effare mentis abditos sensus meae.

AREOG. Hoc Imperator nec ego, nec Dij sciunt.

NAB. Impostor, excors, solis & terra pudor:

Quem versipelli fallere hic tentus dolo?

Ite expiate malefici audacis nefas.

In capita Regum ludit hoc spurcum genus.

Faxo supremum luserit: dein se parem

Diuis ineptus venditat, comburite,

Subijcite flammis corpus incesta luis.

MALA Moriere vecors debitum Diti caput.

ARE. Haec nostra merces, hoc sacri palmarium,

Sed poenitebit, quisquis hoc tandem iubet.



NABVCHODONOSOR, DANIEL.

*Somnij interpretatio.*

Electe coelo, maximi interpres Dei,

Cui foeta puris pectora oraclis, tument,

Effare mentem cura quae versat meam,

Et somniorum dissipa vanos metus.

DAN. O cui superbas credidit gentes Deus

Fraenare sceptro, maior in magnis Deus.

Tu me Imperator sapere nequicquam putas,

Homuncionis editum terra genus.

„Hoc sapere nostrum credo, quod tenuis vapor,

„Quem sorbet acri feruidus Titan rota,

„Medio sub axe. Abrupta per rerum auij.

„Desipimus omnes; vnus in coelo sapit.

Sed hic reuelat mentis arcanae notas,

Clarumque lustrat pectus aethereâ face.

Vt sol serenâ luce crystallum secat,

Totumque radio mergit absorptum vndique:

Talis penetrat lucidus mentes Pater,

Purumque terso pectori illapsus micat.

Sed face sordens animus, & semper vorax

Rubigo mentis ferreae, excludit Deum.

NABV. O dicta mentis aureae! verè sapit.

„DAN. Merae tabellae similis est animus viri,

„Hanc viliori pictor aspergit croco,

„Hanc delicato flore conuestit, leui

„ Illustrat auro, & purpurae accendit face:

„Si gloriatur tabula, num stultè facit?

NABV. Effare Daniel somnium, solus tenes

Arcana coeli, solus astrorum minas,

Et sapere solus mente coelesti potes.

DAN. Fabor quod alto pectori iniecit Deus:

Quod scire te Rex expedit, quod me loqui.

Nuper videbas arborem medijs sitam

Mundi sub vlnis, quae tibi magno ambitu

Erecta, lambit ardui sedes poli.

Diffusa ramis brachia, & celsas opes

Emittit astris, vestiens vmbris humum.

Crinita pulchris frondibus blandum nitet,

Et messe odora fructuum diues, beat

Quascunque opacat aurea gentes coma.

Subter, vagantur vellere intonso greges,

Et acriores leniunt iras fera,

Nec vlla dentis improbi stringit minas.

Aues in altis consident nixa thoris,

Fractaque voce temperant dulces modos.

Sed ecce subitus armiger magni Dei

Coelo flagranti turbine emissus tonat,

Excaudicari stipitem ignauum iubet,

Pulchras aduncâ falce praecidi comas,

Fundique foetus aureos sparsos solo:

Linquunt volucres hospitem; & comites ferae,

Sanâ bipenni ponit afflictum caput;

Vix sola radix restat, & tantam arborem

Nullam repentè vidit attonitus dies.

Compage vincta ferrea longum iacet,

Et rore coeli tingitur, donec citò

Bis sena Titan signa decurrens gradu,

Strictam leonis septies tangat iubam.

NABV. Verè attigisti, perfice ô sacrum caput.

DAN. Nescire malis reliqua, sed dicam tamen,

Quidquid Tonantis Numen aeternum iubet.

Tu, Rex, es arbor, proximum diuis caput

Effers, & vmbrâ nominis mundum tegis.

Tu cùm potenti dextera ferrum rotas,

Vt vim trisulcam fulminis; gentes tremunt,

Quascunque Phoebus aurea lustrat face.

Tu bella bellis, regna tu regno aggeris,

Tibi triumphi penè nascuntur domi,

Et aucta semper crescit, & centum tibi

Effulta lauris gloria assurgit polo.

Sed praeferoci mente contemnis Deum,

Qui sceptra Regum sancit imperio aetheris,

Statasque rerum voluit arbitrio vices:

Hinc te superbum plaga coelestis ferit.

Dominator ille Satrapûm, Taurum indues,

Et victitabis foeno, & horrificum ciens

Mugitum in astra, vasta terrebis loca.

Donec tremendum Regibus noscas Deum.

NABV. Insane vates, siccine illudis Ioui!

Me exuere Regem: belluam fieri? nouum

Errare Taurum nemoribus? tu me enecas.

Si scelera nostra statuit vlcisci Deus,

Quin face trisulca saeuit in nostrum caput?

Quin totus in me mundus illisus ruit?

Me exuere Regem! belluam fieri! bouem

Mugire: hebescit pectus obtusum malis.

DAN. Sic fieri oportet, septimam donec vehat

Messem flagranti Phoebus accensus rota.

NAB. Ite, ite sceptra pondus infelix manus,

Inuolue Titan nube sanguinea diem,

Emitte noctem concitam, & luctus meos

Vela tenebris, solis aeternùm pudet.

**CHORVS HEBRAEORVM**

*Luxum & arrogantiam Regis castigat.*

QVo mortale genus ruis,

Audax astra refringere?

Quò mortale genus ruis,

Terrarum exitijs furens?

„Cerne vt lubrica vitreo

„Rerum culmine fors sedet,

„Et vi fulminis incita

„Fictos praecipitat loues.

Heu quem coelitibus parem

Tellus subdita viderat,

Duro sub Ioue mugiet

Bobus mixtus inhospitis!

Hic dum flammiuomus Draco

Vndarum in medio cubat,

Euphratemque suum, & Tigrim

Fraenis mobilibus regit,

Irridet superûm genus,

Vanis nominibus tumens:

Axem stelliferum, & poli

Aequat templa mapalibus.

At fraenos parat aliger

Magnus sydereos, quibus

Stringat guttura bellua,

Et longam ingluuiem premat.

Nil te flumina, nil opes,

Nil densi vrbibus aggeres,

Nil tot tela minacia

Excussa in superos iuuant.

„Si magna infremuit manus.

„Frustra praesidijs ferox

„Sceptri robora vitrea

„Armis coelituum obijcis.

Aude dira superbia

Coelum impellere turbine,

Et pennas Aquila rape,

Qua te syderibus vehant.

Huc quacunque feres gradum.

Vltor desiliet Deus.

Si nidum aetheris in sinu

Fati nescia fixeris,

Vltor decutiet Deus.

## 7. ACTVS TERTIVS.

MALAZAR Princeps

*Regis irridet religionem, & Hebraeis pestem machinatur.*

MIgrate ciues, exules regnum tenent,

Iactant se in aula regia, & Reges regunt:

Mihi medullis feruet incensis dolor,

Fixaeque dudum pectori ardescunt faces.

Heu lecta corda, gentis Assyria duces,

Quis rumor alba gemmeus penna nitens,

Suis, patrumque laureis claros vehit;

Fastidioso principi dudum graues.

Sordent, & aula lubricâ currunt rotâ.

Heu, Rex iniquus, impotens, exul sui,

Suam sinistrâ dexteram abscindit manu,

Et carcinoma gentis impurae, vt sua

Viscera tuetur, deperit, flammat, furit.

Nobis Apellae sordidi leges ferunt,

Quos pro subulcis seruuli nolint mei.

Vt fascinarunt artibus Regem impijs.

Coecamque stolido pectori afflarunt luem.

Rex ille quondam maximo propior Ioui,

Nunc Metragyrtis risus, & praeda, & pila,

Fidit, veretur, angitur, sperat, timet,

Omnesque vultus suscipit, quos induunt.

Etiam minantur belluam miserum fore,

Ni pronus asini triste veneretur caput,

Ponens senile Moysi praeputium.

Delira tandem relligio quid non iubet?

Heu belluinus est satis stupidus senex.

Qui belluarum monstra visceribus fouet.

Sed comprimentur, esto, nunc Regi placent,

Quis nescit artes aulicas: fingi potest

Crimen, quod ipsos turbine affligat solo.

Sunt innocentes, integri, puri, aurei.

Fingere volenti facinus est promptum satis,

Et mordeantur ossa, si desit caro.

Habere nolunt pro Dijs statuas ducis,

Haec ratio sola vertet exitijs reos.

Adeamus ergo, prome verborum faces,

Exci flabella principem incendi iuuat.



NABVCHODONOSOR, MALAZAR, ARTIBARSANES

*Accusant Hebraeos apud Regem.*

TRemende Regum domitor, & magne arbiter,

Si quis tueri facta dignaris virûm,

Miserere quaeso. & respice in luctus meos.

Reconde gladios igne flammante truci,

Et redde lucis aureum innubis decus.

ARTIB Vt quid serenas luridus pallor genas

Inficit, & alto pectori impressus timor

Mentem labantem concutit? tandem feros

Expelle motus, redde te tandem tibi.

NAE Heu me Deorum territant ira graues.

MALAZ Quisquis cruentos fingit, & metuit Deos,

Nescit Deorum numen.

ARTIB Aut non sint Dij.

Aut sunt benigni.

NAB Sed nimis spreui impius.

ARTIE Memento te Regem, memento te Deum.

NAB At consenescunt marcidi terrae Ioues.

MALA Non haec triumphis dicta conueniunt tuis.

„NAB. Frons est caduca laureae, & fallax bonum:

ART. Adamante puro sceptra Babylonis rigent.

NAB. Heu dira imago noctium, quò me rapis?

MALAZ. Sunt vana noctis spectra, vani sunt metus.

NAT. Sed cassa non sunt, quae canunt Oracula

Vates Hebraei, vereor heu plagas Dei.

ART. Heu Imperator: rumpat hic fraenos pudor,

Emarcuisti totus, & non es tuus.

Vbi ille mentis igneae celsus vigor,

Qui te erigebat proximum aeterno Ioui?

Nunc pertimescis omnia, vel vmbram pili,

Credis salutem barbaris, spernis tuos,

Fateri oportet, timeo iam regno & tibi.

MALAZ. A te fouentur oua serpentis sinu.

Inuisa gens mortalibus, coelo, inferis,

Eiecta, cassa, naufraga, execrabilis,

Quam vorticosis expuit Nereus fretis,

Aut Ditis ater gurges euomuit vado,

In ferrum, in ignem, in principum tragicas neces,

Errant per orbem patrio extorres solo,

Sica, & venenis saepius, quàm nos pila

Ludunt, & animas fortium perimunt dolo.

Hac peste quondam diues Aegyptus ruit.

Oppressa magicis artibus, fato graui.

Vidit cruento flumine effusum rapi

Nilum per vrbes, quidquid ex Nilo fuit

Salientis vndae, rubuit aspectu horrido,

Tetro & minaci; qui fuit vita liquor,

Fit stygius humor. Latiùs serpit malum,

Nam deses vnda immite ranarum alueo

Diffudit agmen, inde corripuit viam

Per iura & vrbes, perque regificus domos.

Inter paratus irrito luxu dapes,

Inter coronas; & relucentes thoros

Immunda repsit pestis, & dulces cibos

Praeripuit ori, pocula insiluit ferox

Ardente vino, lusit, & in auro sitim.

At fessa cùm iam membra mulceret sopor,

Affusa lectis haesit, & virus uouum

Aspersit; altas traxit hinc noctis moras

Insomnis oculus. Maius hic tentat furor.

Fatale Moses entheus lignum mouet,

Totoque sparsum puluerem latè solo

Fundit repentè magicus in culicum globos.

Insurgit acies acribus pinnis micans,

Ieiuna ventris cauea inexpletum sitit

Hominum cruorem spiculat telum ferox

Natura praedae, vocis & sonitus truces

Addit furori Sauciam stringunt cutem

Acuminata cuspide, & praedas agunt,

Totos per artus, sanguinem lentè ebibunt,

Quem fistuloso terebra corriuat sinu.

Haud vlla pestis Tartari grauiùs furit

Immissa miseris, naribus sese implicans

Arcana cerebri tentat, impatiens rotat

Per tesqua corpus, semper & stimulos nouo

Figit dolori. Quid loquar muscas graues?

Quales canina corpora infestant, fame

Rabiosa turba; dira succedit lues,

Fusumque campis molle populatur pecus,

Actus sub imis perfurit venis dolor,

Saeua peresum corpus illuuie notans:

lugalis alto funere oppressus labat,

Dulces per herbas egerunt animam boues:

Hinc ima tendunt ilia, & dirum fremunt,

Dentes retecti sanguine immisto rubent,

Ingemuit aether, stabula mugitis graui

Concussa lugent; nec satis, scabies mala

Inuadit artus, omne per pecudum genus

Grassata primùm serpit, hinc laeua viros

Contage sparsos occupat, totum coit,

Tumetque in vlcus, antè quod corpus fuit

Ad haec fragore personat vasto polus,

Et nube densa fulminum elisae ruunt

Alae per abruptum, ardui montes tremunt,

Et iam malignum cuncta formidant louem.

Ingens ab axe tum igne permisto venit.

Crepitante flictu grando, dat stragem satis

Latè per arua. spesque tot agrestum vorat.

Si grando parcit agmine indomito furens,

Surgit locusta, lacerat at tritas opes,

Quassa, vstulata, sauà pradatrix rapit.

Inferna facies inde tenebrarum incubat

Piceâ inuolutum nocte surripiens diem:

Ceu rupta Ditis claustra peruadat chaos,

Terrasque inundet. Ternus in coelo meat

Titan serenas exerens terris faces,

Caliginosus semper ast illos premit

Sepelitque turbo, funera Aegyptus stupet,

Moeret. per vmbras similis vmbrarum cohors.

Fremente coelo, si quod expressum antea

Fulgur minacis luminis mundo dedit:

Vah! lucis etiam quanta dulcedo est mala!

Lucem hanc requirunt: quid moror per tristia

Noctis seuerae nubila, & plagam, & luem,

Armatus hasta perfurit in omnes pauor,

Intratque in aedes: pauperum lustrat casas,

Regisque turres: pignora, infandum! necat,

Qua prima partu fudit in lucem parens.

Quis illa noctis funera & stragem impiam

Aequare lacrymis possit? exsortes iacent

Vitae innocentis paruuli, incendunt polos

Lamenta matrum, viscera heu partem sui

Ferunt in ignes, quantulam partem tamen

Peredit ignis, mole collapsa fluens

Corpus tenellum vulnerum absumpsit rigor.

Dum persequuntur funus incertum patres,

Mancipia fugiunt, & per vndosam Thetim

Emoliuntur artibus magicis viam,

Merguntque dominos, proh capax luctus dies!

Rex bellicosus sensit audaces manus

Haustus furenti vorticis rubri salo.

Et sic per orbem saeua grassatur lues,

Hominum cruore patrios venerans Deos.

Nunc, Imperator, fabricant technas tibi,

Si fors nefandis artibus Taurum induas.

Horribile dictu, fateor, at dici iubet

Salus verendi Principis, leges iubent.

Odere soli numen excordes tuum,

Calcantque honores pedibus attritos, sacram

Lucem perosi, conspuunt vultus iubar,

Quodcunque in auro promit efigiem ducis,

Et turpe Domino praeferunt Asini caput.

Vis experiris perfidos tantùm iube

Libare thura: tum repentinus furor

A Rege & aulâ perditè auersos feret.

Qualem recepto saepè Bassaridem Deo

Infraenis alta per nemora rabies agit.

NAE. Quae dira caecis extulit tenebris caput?

Et purulentâ face Cocytum vomens

In me, meosque tam graue effudit scelus?

Sic me indecorum perditi infuscant magi?

Sic Sabbatharijs fabula & ludus feror?

Per sceptra iuro, & solis aeternas faces,

Ni me & tiaram, & oris effigies mei

Tam proni adorent, sentiant flammas truces.

Proferte grandem in publicum statuam mihi,

Quam nuper auro magna Cyclopum manus

Fusam vigenti proximam eduxit polo;

Hanc plebs citatâ voce praeconis colat,

Huic thura libent Principes, cumque altius

Crebrescet aris Martius rauci canor,

Effusa nimbis turba praepetibus ruat;

Hîc flore vernet aureo ridens humus,

Hic delicatos temperent cantus lyra,

Et ara felix thure Panchaeo Deos,

Eliciat astris, si mihi cultum negat

Hebraea turba, sentiet Nemesin meam.

I, perge, praeco, perge, da signum tuba.

ANANIAS solus.

VT ego nefandis taminem sacris manus?

Vt thura libem Principi? vt prodam Deum?

Non sic ab annis surgit innocentibus

Traducta virtus per sacras lauros. Patrum.

Egone probrosis lectus incestis? ego?

Vt sim Tyranni sacrificus? vt me impiem?

Pudet videre, fateor, extremum nefas.

„Si non peremit anguis, allapsu nocet.

Et mihi minantur verbera, & flammas: truces

„Cum sic minantur; tunc placent hostes mei.

„Morieris ergo? sed Dei lex est mori.

„Vitam profundes: quam dedit, reddes Deo.

„Hoc flore primo? flosculos olitor legit.

„Sed ante tempus? quisquis ita moritur, nimis

„Maturus aeui est Igneo mergi rogo!

„Durum, fatebor, sed iamen felix malum.

Nec tibi sepulcrum gentis? Heu Babylo tuos

Cineres habebit: perge, restituet Deus

Abrahame genitor respice è coelo tuos,

Largire celsae mentis inuictum decus.

ANANIAS, AZARIAS, MISAEL

*animant se ad constantiam.*

IActatur alto nostra iam pinus freto;

Erratque lacero fragmine instabilis salus.

Iuuenes, videtis, quantus hic turbo imminent.

Hinc mors, & illinc: turpis in medio fuga:

Quae vestra mens? quis animus est? quis spiritus?

MIS. Adeone miserum frater afflictis mori?

Effugia, lenta & exilia memoras mihi.

Adeone lucis est tenax animus? pudet

Deliberare talia, & pectus fremit

Sui pudoris conscium. Testor polos,

Hoc facere nostrum nemo tentabit: tamen

Vel cogitare puduit, & se ipsa minor

\"lam facta virtus, quae tulit nomen fugae.

Quid facere possint, nescio, possum pati.

ANA. O digne gentis anime, sic prastat loqui,

Sic arbitrabar frater, ast aetatula

Tua me mouebat.

MIS. Maior est annis Deus.

Quicunque robur pectori afflauit meo.

ALAR. Dulce & decorum est pro Dei caussa mori.

(Ni fortè nobis blandior) non est mori,

Cùm fracta cecidit patria hostili manu,

Et Solyma coecâ nocte funestans caput:

Luxit parentum filios mixtos rogo:

Incussa cecidit gloria ingentis domus.

O vos beatos, quos suo excepit sinu

Materna tellus! nos feras trahimus neces

Inter prophanos barbari ritus soli,

Interque fustus Principum, atque aulae nefas,

Exilis anima, taedio at lucis grauis,

Haeret labellis in suam viuax crucem.

Dein hoc putatur tempus, & vitam vocant.

MIS. Heu seruitutis poenitet: Magne arbiter,

Ecquis misello luxit innubis dies,

Postquam prophanâ sacra temerantur manu?

Et vasa templi, vasa supremi Dei,

Oris Mephiti perditi incestant capri?

Sion pudica mater! ô mater Sion!

Sion meorum summa votorum! omnia

Extincta tecum gaudia, ô mater Sion!

„ANA. Coelo Sionis moenia aeternum manent.

„Extructa viuis lapidibus, & huc est iter.

Huc rigida virtus erigens animas Patrum

Potentiores igneo curru tulit.

Et nos secemus orbitam tritam bonis,

Non indecori sanguine, aut inglorij.

„Quae prima terris auferet vitam dies,

„Haec prima coelo deferet mentem dies.

MIS. Calcabo mortis obsitas tenebris domos,

Per ferrum, & ignes, per famem & pestem, & feras.

Fer quidquid atrox saeua molitur manus,

Nec me videbit vlla degenerem dies.

ALA. Eamus ergo, quà Dei numen vocat,

Afflicta nondum corruit nostra orbitas.

Sion cruoris prodigas mentes habet,

Cruenta Babylon hauriat quantum volet,

Sion cruoris prodigas mentes habet.

MALA. I, perge praeco, conuoca rursus viros,

Videro an Hebraei sacra conculcent pede:

Aut interibunt, aut dabunt victas manus.

ANA. O execrandum facinus:

RZA.O dirum nefas!

MIS. Taces in istis summe regnantum Pater,

Ecquando saeui fulmine ardescent poli,

Si nunc serena luce pertexis diem?

MAL. En, en Hebraei iuris exitium sacri.

Adeste ciues optimi, concurrite,

Prehendite, tenete, rapite, lacerate improbos.



MALAZAR. NABVCHODONOSOR, ANANIAS, AZARIAS, MISAEI

*sistuntur Regi.*

EN contumaces, nominis labes tui.

NABV. Heu proditores, perfidi, diri, impij,

Legum sepulchra, machinatores mali,

Sceleris tyranni, & orbis incensi faces.

Ergone cassos patria; coelo, ac solo,

Orco dicatus victimas foui sinu;

Vt me nefandis artibus pessundarent?

O vita fallax! frontis ô mendax honor!

Haec Abramita simplices, casti, rudes

In capita Regum fabricant, proh Dij nefas!

ANA. Damnare miseros quilibet iniquus potest;

Tu lenitatis quod fuit semper tuae,

Audire mauis.

NABV. Crimen incestum audiam?

Insolitum, inausum, immane, truculentum, efferum?

AZA Praestat tacere, si iubes; atque emori.

NA. Orate caussam perfidi, hoc minimè veto,

Me Rege causa nullus indicta cadit.

ANA. Quis innocentum rumor afflauit decus?

NABV. O Innocentes! fabricatores doli,

Vos hirta ducibus tergora aptatis fera,

Agitisque totis mente furiatos agris.

MIS. Proh sancta pietas coelitùm! cur hîc taces?

Geminumque lumen nube suffusâ tegis?

Deferre tantum crimen, & nullo indice!

NABV. At indicauit vester hic vates Magus,

Interminatus belluam Regem fore.

ANA. Hoc praepotentis fulmen est vnum Dei,

Eripere speciem, quam dedit, solus potest,

Qui fraena castis legibus mundi regit,

Haud taminanda fraena mortali manu.

Artes nefandas nullus Isacidum tenet,

Sed execrantur Tartaro afflatam luem.

Ecquas in aulâ fecimus vestrâ Tigres?

Quis arte nostra, fraudibus nostris recens

Vlulata victis arua prospexit lupis?

Verè diserti facilè sunt hostes mei,

Queis cuncta solis dicere, & gratis licet.

NABV. Non perdidistis inclytos Nili duces?

Non obruistis gurgite Pharonem rubro.

AZA. Fecit tremendus arbiter Regum Deus,

Qui facere solus poterat; armauit freta,

Vt has periret coeca flagitijs phalanx,

Dum fert in astra scelere pollutas manus.

NABV. Estis odiosa Regibus cunctis lues.

ΑZA. Odere forsan, qui nimis sua, seque amant.

NABV. Edicta Regum temnitis regni incolae.

ANA. Edicta Regum colimus.

NABV. Vt statuam meam.

ANA. Ego te & orbis. Principes tantum colo,

Quantum merentur, quos Deus iussit coli.

At quando Diuos scenico fastu induunt,

Hoc execrandum facinus, & summum nefas.

NAB. Scelesta capita, virus incestum stygis.

Nempe est honestum colere turpe Asini caput,

Reges Deorum filios contemnere?

MIS. Haec, Imperator, ludicra, & nugae merae.

NAB. Quin ergo ad aras concipis nostras preces,

Et thure casto debitam exsoluis fidem?

MIS. Haec ratio prohibet, patriae leges vetant.

NABV. At iubeo vestris legibus maior.

AZA Tuum est

Iubere quidquid peruelis, nostrum Deo

Obtemperare.

ANA. Millies praestat mori,

Quàm taminari victimis feralibus.

NAB. Generosa dictu: sed rota, & flamma truces

Hos contumaces spiritus emollient.

MIS. Vis experiri, quantus hic animus latet?

Diuelle corpus.

NAB Heu malos perdam malè;

Eripite primùm baltheum, & torquem auream.

ANA. Has, Imperator, reddimus bullas tibi,

Nam militamus maximo & viuo Deo.

NAB. Mandate tenebris carceris tantum scelus,

Et comparate supplicia, quae molior.

Bene est, abundè est. vicimus, vigeant chori,

Fragrent odores, ardeat mensis merum.

**CHORVS**

*Luxuriem felicitatis, & stuporem cordis arguit.*

„QVem fors sub axes igniferos tulit

„Currus fugacis culmine lubrico,

„Et rebus infusum beatis,

„Vberibus fouet vsque plenis;

„Huic pigra noctis nubila ferreae

„Oppressa cingunt pectoris abdita,

„Mentemque peruersam supinant

„Per scelera in scelus exituram.

Crinita saeuis impietas hydris

Venenae in auro dulcia temperat:

Crudos deinde figit vngues

Per speculas oculorum adactos.

Tunc dulce lumen perfida surripit.

Eradit omnes ex animis metus,

Sanctosque cultus, & Tonantis

Fulmina de manibus reuellit.

Hinc alta Reges crimina noxios

Mergunt sub imo vortice funerum:

Obliuiosum perque pectus.

Pensa trahunt Furiae maligna:

Si magna clangat syderibus tuba,

Vim stare rebus numinis inditam,

Quae saecla & arcano meatu,

Et tacitis regat vsque pensis;

Irridet, aras disijcit, & sibi

Sacros honores vendicat impius,

Nomenque fastis in Deorum

Scribit ouans hominum cruore.

Extorquet istud saeua necessitas

Plumbum & catastae, & tot lipares rogi,

Et turba adulans per fauores

Seruitium ruit in pudendum.

Sed terna fratrum pectora numinis

Signant triumphos in medijs focis

„Pauente flamma: per rubentes

„Sic pietas dominatur aestus.

„Obsessa flammis puriùs emicat.

„Et se beatis supplicijs colit:

„Fornace sic aurum aestuanti

„Purpureos iaculatur ignes.



## 9. ACTVS QVARTVS.

BALTAZAR, ANANIAS, AZARIAS, MISAEL

*Reuocantur à consilio mortis subeundae, sed frustra*.

HEu vis amoris! vlcerat pectus dolor:

Etiam ad catenas venimus? ad hunc carcerem?

Heu qum recenti turbo detonuit malo!

luuenes pudici, quod loquor, amicus loquor,

Per charitatem gentis ego vestra rogo,

Per, si quid vnquam dulce de nobis fuit,

Nolite lucis taedio ferri in scelus.

ANA. O parce Princeps, durius si quid querar,

Sed fata cogunt dicere; ingratos facis.

Tu nos egenos, exules, miseros, vagos,

Fouisti in aula pectori affusos tuo.

Nunc vna mentem cura sollicitat piam,

Quod nos amore cogis ingratos mori:

At mortuorum viuit, & spirat cinis,

Nec vnus adimit omnium sensum rogus:

Gratus feretur. animus ad purum locum,

Tuique amorem mortui cineres alent.

BALT. Haec me cruentant verba, cur ita obsecro

Meas ad aures personant? dignus ne ego,

Qui cuncta dura sorbeam, quòd vos amo?

Nunc laeta plaudit aula, vos obtruditis

Lauris cupressos, mittite indignum nefas,

Viuere potestis, & decet: quis vos furor

Per dira lucis odia praecipites trahit?

MIS. Commune donum est vita muscarum, simul

Hominumque, cuius tota iactura est leuis.

BALT. Sed hos honores spernere, hoc vita decus?

„AZA Haec pulcra scenae futilis tectoria,

„Quae fida paucis congeris sortis manus,

„Rerumque versat semper instabilis rota.

„BALT Qui proijcit vitam, haud honestè vixerit.

„MIS. Proijcere nunquam placuit, at profundere.

BALT. Quisquis lacessit fata, non sanus perit.

MIS. Pars sanitatis prima pro coelo mori.

BALT. Quis vos supremi auellit à cultu Dei?

ANA. Qui dira ferre thura simulacro iubet.

BALT. Tanti est honorem reddere hunc patri meo?

ANA. Tanti est honorem detrahere viuo Deo.

BALT. Parete monitis: esto, facietis metu,

Veniam meretur, quidquid extorquet timor.

ANA. Timor est probrosus, qui Dei soluit metum.

BALT. Num curiosus carnifex vester Deus,

Qui leuia plectat crimina aeternis malis?

ANA. Temnere supremum Numen haud res est leuis.

BALT. Simulate saltem prouidè.

AZA. Vt similem scelus,

\"Scelestus est, quicunque simulauit scelus.

BALT. Stat ergo fixum perpeti immites rogos.

ANA. Stat gloriosè pro Dei causa mori.

BALT. O pertinacis ferreus mentis rigor!

Ego Leaenas flecterem, atque orbas Tigres.

Ego si aestuosae funderem Syrti preces,

Tamen dolori redderet questus pios.

Vos mea voluptas, mixtus & curis amor,

Sic obsecratis corda per summum nefas,

Et ista merui perditus, quòd vos amo.

AZA. Heu mitte, Princeps, mitte crudelem ambitum,

Sumus beati, pergimus Domino auspice,

Quà sempiternae syderum rutilant faces,

Et seruitute liberi, & similes Deo.

BALT. Et vos aniles fabulae ludunt? sat est.

Vos cogitate, tempus hoc lucro datur,

Flammis necari nemo non durum putat.



NABVCHODONOSOR, ANANIAS, AZARIAS, MISAEL,

*Tres pueri addicuntur fornaci.*

PArata saeuis busta supplicijs crepant,

Vndatque fornax fusa liparaeis rogis:

Desipere vultis sapere iam tempus iubet,

Iubet timere monstra poenarum noua.

ANA. Perge, Imperator, impotens si te furor

Fecit tremendum, Numen intrepidos facit.

NABV O dura gentis capita! Inauditum nefas!

Quis non pauescat ignis ardentis globos?

Quis non tremiscat: ni magus sit, vel Deus?

Sic arte vestra surgit ingenium ferox

Audaxque in ignes, magica tentatis sacra,

Sed nulla flammas sopiet Ditis manus.

AZA. Flammarum habenas Numen aeternum regit:

NANV. Eripiat ille quisquis est coelo Deus.

MIS. Deus: heu pudorem! cuncta vel flatu potest

Hic dissipare; creuerint incendia

Supra aestuantis perpetes Aetna rogos.

Restinguet vnâ guttulâ roris Deus.

ANA. Sed esto, flamma corpus absumet vorax,

Mens sancta nescit ignibus caecis premi.

At haec soluta corporis nexu graui,

Pennâ decoras praepeti nubes secat.

Tu lacera trunco membra deformi abripe,

Immerge rapidi frusta vorticibus freti,

Vel vt minaris, vre crepitanti rogo,

Haec vsta, sparsa, mersa restituet Deus,

NARV. Lymphata rabies corda per coecum rapit.

ALA. Et hoc furorem credis? at peius furit,

Quicunque fragilis tenue figmentum luti

Dei tremendos arrogat titulos sibi.

Heu, Imperator, quàm grauis tuus est stupor?

Ideone mundi sceptra donauit Deus,

Vt impiatâ mente contemnas patrem,

Vt te colendum praebeas mortalibus,

Vt maceratos sanguine, & tabo oblitos

Nobis colossos ingeras: valeant Dei,

Quoscunque fabricat stulta fictorum manus.

Dein minaris, increpas, terres, tonas,

Si quis pudendos fictiles exsibilat.

Minare quantum te tuus cogit furor,

Exscinde ferro quam potes linguam, tamen

Auulsa nomen dulcè clamabit Dei.

NAB. Fanaticorum rabidus vt ludit dolor!

Auferte, rapite, tollite, & succendite.

ANA. Quaeso Imperator, tune succedi iubes

Vt proditores, vt magos, vt perfidos:

Testor flagrantis auream solis rotam,

Iugique cursu cuncta torquentem Deum,

Morimur honestè, cadimus in causa Dei.

Hoc terra, coelum, & inferi, & superi audiant,

Non proditores, non magi, non perfidi

Morimur, honestè cadimus in caussa Dei.

NABV. Dilecte coelo pariter, & terris puer,

Vides furore percitos fratres tuos:

Eant in ignes, si velint fanatici,

Tu fac, quod iste postulat roseus decor,

Diuesque fandi copia, & mores probi.

MIS. Quod mente laeua pronus admisi scelus,

Vt me Imperator callida tentet prece?

O si quid egi, poenitet, veniam date,

Vestros, beati, fusus amplector pedes.

Ne me relicto pergite astrorum viam.

ANA Quid te relictum quereris, ô frater, veni,

Veni beate, quò Deus famulos vocat,

Mors vna ternos iunget exitio pari.

NAB. Ite & scelestos protinus comburita,

Nam regnum & aulam peste funestant sua.



DANIEL, ANANIAS, AZARIAS MISAEL.

*Daniel eos animat ad supplicia.*

ABsterge lacrymas Solyma, & illuuiem comae,

Situsque turpes flore vernanti preme.

Bene est, triumphas capta, & augustâ manu

Iactantiores explicas palmas polo.

Iuuenes beati, lumen afflicta domus,

Ite, ite fortes, quà Dei Numen vocat,

Haec est ad astra mentibus magnis via.

O sol beate! si vides iuuenes pios,

Consiste vt olim caelo, & alipedes premens,

Specta triumphos nobiles gentis meae.

Abrahame genitor explica totos sinus.

Ad te per ignes fulgidi heroes ruunt,

Tui nepotes genitor, & verè tui.

Per vos beati praeferox Babylon ruit,

Per vos beati Solyma reuirescet mea,

Per vos beati puriùs coelum micat,

Quot vos ab alto coelites spectant polo!

O quot parentum gestiunt animae leues!

Vestras in vlnas, quot sequuntur posteri!

Numerosiores aethra vix omnes capit.

MIS. Liquefacta coeli corda succendit vapor.

Feruetque virtus, nec suos ignes capit.

Mihi deinde busta Cyclopum crepent,

Totisque fusus saeuiat Phlegeton rogis.

Hebetare cuncta maior aggreditur Deus:

AZAR. O mors meorum summa votorum vnica!

Ego perosus barbari ritus soli,

Tuas in vlnas praepes vt volucris ruo.

O mors beata dulcis ad coelum via,

Tu sola frangis carcerem, & Regum minas,

Tu morte mortis eripis sensum pijs.

Dulce & decorum est pro Dei causa mori,

Solyma iuuentus, disce virtutem patrum,

Disce has trophaei quas habent flamma notas.

Dulce & decorum est pro Dei causa mori.

ANA. Quin saeua Babylon vnguibus sulcat cutem?

Quin Scorpiones armat in nostrum latus?

Quin igne lento membra torreri iubet:

Ah! si liceret mortibus centum emori,

Animasque centum fundere expressas Deo,

Tunc mihi beatus lucis excessus foret.

SATEL. Satis est, querelis figite his tandem modum,

Imperia Regis non ferunt segnes moras.

DAN. Valete dulces animae in amplexu meo.

MIS. Cur ora lauit fletus? ò sacrum caput.

AZAR. O Sancte vates.

ANA. O meum lumen vale.

DAN. Heu si valere patria extorris potest,

O Solitudo! & orbitus vitae grauis!

Quousque durum corporis pondus feram?

ANA. Solare fratrum lacrymas, namque, vt vides,

Tu sola restas anchora in tantis malis,

Arx, ara, portus, lumen, & columen tuis;

In te recumbit pondus afflictae domus:

Da te tuis: da te tibi, da te Deo.

DAN Valete fratres heu mei, non iam mei.

AZA. Tui feremur, quandiu stabit polus.

ANA. Supreme rector respice in gentem tuam,

Conde heu! minacis igneum teli iubar,

Et nos serena frontis irradia fuce,

Vides egenos, exules inopes, vagos,

Ramenta terrae, gentium ludum & pilam.

Quousque tandem genitor in stipulas furis,

Quus igne rapido flammeus turbo vorat?

Squallore mersam perditae matris domum

Respice benigno lumine, aut si quid pater,

Si quid minaris, si quid iratus tonas,

Conuerte cuncta fulmina in nostrum caput,

En consecramus corpora in medijs focis,

Hoc thure Babylon ad tuas aras litat

„Hebraea tellus: victimas tales amor

„Fecit Tonantis. Magne coelituum Parens

Nostro cruore noxiam gentem expia,

Et parce Regi, mentis hic furias truces

In melius olim vertet, & metuet Deum.

Fratres eamus, quò reos lictor vocas.

MALAS. ANA. ASAR. MIS.

*inijciuntur in fornacem, permanent intacti.*

ETiam moraris lictor? & viuunt magi?

Suoque vultu Solis incestant facem?

ANA. Malasar quid vrges? tam licet votis tibi

Potiri abunde, morimur indicio tuo,

Sed innocentes inscij, puri integri.

Nouit Deus qui iudicat magno foro.

Satiare tandem cladibus nostris ferox,

Satiare tandem, si vlla te satietas capit.

MAI Heus perge lictor perge, quid nectus moras?

LicT. O proditores ad rogum, miseri ad rogum.

MIS I pede fausto venerande puer.

I pede fausto dilecte Deo,

Quo te virtus ignea ducit.

ANA. Valete fratres, pergo jam Domino auspice.

Fortis Deus, Fortis Deus, Fortis Deus.

MALAZ. Heu monstra sorpsit flamma lictorem meum.

O viperarum germeniò capita Excetra:

Et vos nefandis artibus proluditis?

Perge ad secundum, furcifer, perge ocyùs.

Aza. Sanctus Deus, Sanctus Deus, Sanctus Deus.

MAL. Etiamne sorpsit alterum vortex? Dij!

O Dis. quid ista flamma se trudit focis:

Animata magicis artibus, credo, legit,

Legit ipsa corpora, & cremat quidquid legit.

Scelerosa capita, busta Tartareae Domus,

Quousque tandem furitis in nostras neces?

LICT. Heu contremisco.

MAL. Perge execrande, quid retrò flectis gradum:

Perge execrande, num vides ista mora

Vt se minaces acriùs gyri rotant?

I, merge flammis, merge sceleratam luem.

MIS. O ter beati siue vos ignes pauent.

Siue aula coeli corpore exutos tenet,

Aeterna patriae decora fratres mei,

Respicite quaeso conscium vobis caput,

Respicite fratrem, suscipite vestrum in chorum.

Magnus Deus, Magnus Deus, Magnus Deus.

MAL. Actum est, scelesti cuncta vicerunt magi.

O dira fata! ô ferreum sydus meum!

Dehisce terra, meque miserandum abripe.

Nunc monstra, nunc ingruite, nunc flammae truces

Vorate miserum opprimite, pressum extinguite,

Pudet tueri lumen, & taedet mei.

Cantus Trium puerorum in fornace.

Canite ô pubes inclyta Patrem.

Quem picta tremunt coerula coeli,

Quem flamma pauet, ceditque vorax,

Lambens aureo fornace crines.

Quis mihi lenes ventilat auras?

Quis Vulcania tela refringit?

Mitibus ignis ridet Zephyris,

Atque incendia rore madescunt.

O digne Deo, quicumque teris

Armata rogis robora mortis.

O digne Deo, quicumque manu

Flectis rapidas ignis habenas.

NABVCHODONOSOR, TRES PVERI

*Egrediuntur è fornace.*

ET vnde ad aures cantus emanat meas?

Dij monstra! quid video: viuunt, valent,

Ludunt in igne, & flamma cameratis globis

Enixa sursum lambit intactam cutem:

Tangere veretur conscium numen pauens.

Num tres cremari iusseram ardenti foco?

Et vnde quartus ore coelituum: nitens?

Mundi repertor, magne flammarum arbiter,

Tuas ad aras flecto submissum caput,

Tibi coronae regium pono decus,

Tibi tiaras, aureum pondus tibi

Sceptri rependo, cerne concussos lares,

Regnique firma numine inuicto gradum.

At vos beati dira quos rabies rogi

Reflexa trepidat, coeca fornacis caua

Sinite, aduolate subitò in amplexus Ducis:

Vt vos in vlnis laetus amplector meis,

Vt laureatas osculis libo comas,

Iuuenes beati, quae Tethis, quis me eluet

Oceanus alto pectori immissus freto?

ANA. Dominator vnus eluet crimen Deus,

Qui te tuosque seruet intactos rogis.

lam praepotentem patris agnòscis manum,

Qui sopit acres ignium iussu minas,

Tu illum verere, tu illius numen paue.

NAB. Verè est tremendus vnus Isacidum Deus,

Quem vos vereri supplici cultu volo.



**CHORVS**

*Miraculum celebrat.*

RErum parentem dicite, coelitum

Magnae phalanges, dicite Principem,

Qui foeta puris astra flammis

Igniferis manibus coercet.

Huic templa latè coerula seruiunt,

Nubesque curuo fornice subsident,

Dum per flagrantes officinas

Horrisonos meditatur ignes.

Huic terra pictis floribus illigat

Mites corollas, huic fluit vuidus

Nereus, & exultat liquenti

Squammigerum vaga turba mundo.

Hic vos in ipsis supplicijs beat,

Nec fabulosa tollit adorea,

Dum flamma adulans vos coronat,

Syderibus meliore flammâ.

*Anapaestici.*

O semideum generosa trias!

O contermina pectora coelo!

Calcate gradu Tartara forti,

Quacunque vocat purior aura.

Vos Mulciberi flamma veretur,

Erratque vagis sinuosa globis,

Nec coelestia pectora lambit.

Calcate rogos, calcate neces.

Ite beati, frangite quassas

Orci furias, frangite ditem.

Ad vos diuite properat curru,

Nectitque pias gloria lauros.



## 11. ACTVS QVINTVS.

NABVCHODONOSOR

*Iterum spreto Deo intemperanter exultat.*

Consurge ad astra gemmeis Babylon rotis,

Fastigiata laureis centum caput.

Consurge ad astra, tota compages poli

Soluta sede quaerit amplexus tuos.

Vide quot vrbes aureo curru trahis,

Vide quot orbis te reformidant plagae.

O diua Babylon, lucidum mundi decus,

Tu sola terris aetheris speciem refers.

Factet se in aula quisquis est coelo Deus,

Pictisque fraenis flectat astrorum globos:

Mihi sola Babylon mundus est, coelum & dea,

Hanc excitaui regiâ eductam manu,

Hanc replicatis moenibus cinxi potens,

Hanc eminentem nomine, atque opibus dedi,

Hanc vrbem in vnam quidquid est orbis tuli:

Celebrate ciues ritè natalem Deae,

Efferte nomen nobile, & dignum suâ

Quod fama in auro pingat intexens acu.

Mihi curules aureae radient, mihi

Lacerna flagret imbre sarrano grauis,

Et candicanti luce perstringat diem.

Stat explicare diuitos gazas patrum,

Instruere longas regio luxu dapes,

Lucemque nube floreâ praetexere.

ANGELVS. NABVCHODONOSOR

*Rex increpante Angelo bouis induit speciem.*

ADsum flagranti turbine emissus rotae,

Caeli satelle flammeus, sub quo labans

Longum fragoso terra mugitu fremit.

Mecum pauores crine ferali rigent,

Mecum Megaera moesta laruales genas,

Mecum phalanges funerum densae ruunt:

O turpe, vecors, barbarum, incestum caput!

Iam contremisce Numen aeternum pauens,

Iam contremisce Nemesin iratam Dei.

Senile monstrum, virus in coelum vomis?

Expers pudoris, nominis, mentis, tui:

Impure gurges, Scylla nauifragi salis,

Tu taminato mollium incinctus choro,

Ebrias amomo fasciã redimis comas,

Longumque syrma vestis aurata trahis.

Largo deinde flumine abserptus meri

Congesta mundi viscera in ventrem voras.

Sentina perge criminum infelix, parum est

Potare in auro sanguinem plebis, parum est.

Tune execrandi ponderis molem auream

Erigis in altos fornices coeli minax?

Tu supplicari thure, tu fidibus tibi

Passus feroci mente conculcans Deum.

Dein innocentes pabulum flamma ingeri,

Et digna coelo membra carnifices pati!

Sed flamma fusos pauida compressit globos,

Deumque nouit, nosse quem regem pudet:

Tu ponto & igne saeuior semper furis,

Tentasque numen trahere detortum polo.

Audite coeli vosque stellarum chori,

Quicumque puras spargitis coelo faces.

Audi, intremisce terra ad optutus meos.

Audite Reges, maior est vebis Deus.

Audi impiate, quod Deus dici iubet

Per me rotatur vasta compages poli,

Et ima nutu regna firmantur meo.

Difflabo coelos halitu? iam non erunt.

Vram? liquescent flammeo vndantes rogo.

Feriam? dehiscet terra in abruptum chaos.

Immergam? aquarum vortices densi ruent,

Et fluctuanti mundus horrescet salo.

Tu deinde vecors, tu mihi bellum paras?

Ideone Regem maximum terris dedi?

Ideo triumphos in tuum effudi sinum?

Spoliare regno, pone gemmatas opes,

Regale sceptrum, & capitis excelsum decus,

Pone ô sceleste. Vindicem sentis Deum?

Te fulminantis magna de coelo manus

Vt contumacem turbine illiso ferit.

Iam contremiscis ô miseri! non est satis.

Rationis expers exulem vitam trahes.

Iterum expauescis degener? non est satis.

Tu belluinus corpore, atque animo ferus,

Squallore tetros obsitus turpi pilos,

Hospes ferarum perditus latebras petes.

Sic sempiternus ordo fatorum iubet,

Sicfata voluit maior in magnis Deus.

NABV. Heu, Heu, Heu, Heu.

MALAZ. Heu monstra: dira monstra! quid video miser?

Cur Imperator sceptra conculcat pede?

Quid capitis apicem posuit illisum solo?

Quid se volutat puluere, & coeno grauem?

O Rex verende quid facis? noli obsecro,

Noli serenae frontis augustum iubar.

Foedare cinere, sume gemmantem togam,

Impone capiti regio solitum decus,

Memento te Regem, memento te virum.

NABV. Heu, Heu, Heu. Heu, Heu, Heu.

MALAZ. Quae dira Erynnis nexiles spiras rotans

Irrepsit alto pectori tanti Ducis?

Vt fascinauit perditum, extorrem, vagum,

Saeuaque rabie pectus instinxit furens.

Magnanime Prinoeps siccine agnoscis tuos,

Ego fidelis regij seruus laris,

Ego Malazar, porrige inuictam manum:

Quid me minaci fronte crudelis patis?

NAB. Heu, Heu, Heu, Heu, Heu Heu.

MALA. Erumpe stygijs vecta per mundum roris,

Erumpe facies noctis, absorbe iubar.

O qui rotatos per polum currus vibras,

Emitte tenebras, pereat hic orbi dies,

Etiamne ludunt perditi in tantis malis!

BALTASAR, CHORVS PRINCIPVM. VENANTIVM.

*Filius à venatione recens patris casum accipit.*

DIrige fausto tramite cursus,

Nemorum cultrix magna virago.

Tibi laeta fremit iuuenum turma,

Atque torosis nixa lacertis

Laeto vibrat spicula ferro.

Ite per altas praepete cursu

Currite syluas, quacunque cadit

Pronior vmbra, quacunque gelu

Riget argenti purior vnda.

Quacunque feras secreta tegunt

Antra latentes.

Iam mihi gestit manus impubis,

Rumpunt acres vincla Molossi,

Atque impatiens animus praedam

Frustra rictu captat hianti.

Iam mihi rauco cornua bombo

Referunt grati ludicra Martis,

Iam puluereis glomerata rotis

Surgit coelo concita nubes.

Quid tu deside marcida luxu

Otia quaeris Veneris turtur:

O mitte rosas, lilia mitte,

Pressasque comis balanos, mitte,

Dyctinnae vocat alea dextram.

MALAZ BALTAZ. CHORVS PRINCIPVM.

OMitte princeps, mitte venantum plagas,

Non ista tempus postulat spectacula.

BALT. Non ista lucem verba genialem decent.

MALAZ. O dura fata! fata plusquam ferrea.

CRORVS Heu, Heu, Heu, Heu. Heu.

MALAZ. Dira, tetra, execranda, miseranda, horrida.

BALT. Heu quid repentè furia turbauit domi.

MALAZ. Laeuum! pudendum! terribile! saeuum! efferum!

BALT. Quid fluctuantem distrahis mentem? ocyus

Effare casus. Saluus est genitor meus?

MAL. Verè attigisti Baltasar genitor tuus.

BALT. Age, dic repentè, num meus viuit pater?

MALAL. Salutis expers, impotens exul sui.

BALT. Quae nos Erynnis turbine infesto ferit?

MALA. Ab luctuosa! iniqua! ineluctabilis!

BALT. Heu quae Megaera Tartari erupit specu?

MALAZ. Nescio, sed alto pectori iniecit faces

Tui parentis, Exuit Regem, & virum.

Rabida phrenesis pectus indomitum quatit;

Et sibi videtur bellua infelix senex.

Hunc dura lucis taedia, & frendens dolor

Agunt in alta praepetem nemorum iuga.

Heu modo cruentis faucibus spumam egerit,

Et modò fragore vocis insolito fremit;

Modo nuda plangit pectora ingenti manu,

Modo membra laniat saeuus, & partem sui

Euiscerato corpore affligit solo.

NABVCHODONOSOR, BALTAZ. PRINCIPES.

NAB. HEu, heu, heu, heu.

BALT. O dij quis horror, hiocina est genitor meus!

**CHOR. Heu, heu, heu, heu, heu, heu.**

BALT. Hoc illud altum frontis augustae iubar?

Haec illa ceruix digna stellanti polo?

Quin mundus in me cardine effracto ruit?

Quin me ruinis obterit flagrantibus?

Hoc est triumphi ferculum summum mei.

Egone gelida regna penetraui plaga?

Egone segetes ferreas triui potens

Egone rabiem fluminum armatam notis,

Et saeua toties monstra Neptuni tuli

Per mille mortes integer, tantùm vt meis

Forem superstes mortibus? quò te rapis?

Morare genitor: quem fugis? pater! ô pater!

Morare quaeso, non uides hostem pater.

Natus tuus ego sum, pater, natus tuus,

Da, da senile corpus amplectar, pater,

Da, da cruorem lacrymis nostris lauem.

NAB. Heu, heu, heu, heu.

**CHOR. Miser heu Princeps! miser heu Princeps!**

Miser heu genitor! miser heu fili!

BALT. Bene est, teneo te genitor amplexu meo.

Hoc est furentis dulce solamen mali.

Agnosce natum genitor, ô Pater! ô Pater.

NABV. Heu, heu, heu, heu.

BALT. Hic est triumphis debitus nostris dies

Post tos trophaea, & laureas teneo sinu

Euisceratum corpus extincti patris.

O sancta ceruix! ô manus! ô lumina!

Vt penè totum mole collapsa fluit.

O Dij videte, si quid est coelo pium,

Hac nostra pietas meruit? ò Pater! ô Pater!

NAB. Heu, heu, heu, heu, heu, heu.

BALT. Abit furenti mentis excussus salo,

Et aure surda respuit nati preces.

O qui coruscas fulmina in Regum caput,

Satis est triumphos obrui tantis malis.

Concede saltem obsecro, vt infelix pater

Artus seniles brachijs credat meis,

Vt efflet animam fessus in sobolis manus,

Vt hoc paternos sepeliam cineres sinu.



ARTIBA. MALAZ. NARVCH. BALTAZ.

*Vincitur in phrenesi & miserabiliter queritur.*

Vis ista siccis videat immotus genis?

Rapitur in altas genitor infelix specus,

Quacunque dirus pectus instinxit furor,

Aequatque passus filius patris comes,

Vterque fertur concitus rabie haud pari.

MALA. Ecquae supinis rebus affulget salus?

ARTIB. Neu plura mentis insolens peccet furor,

Agatque praeceps corpus in subitam necem,

Est vinciendus, arte si qua fors potest.

Ecce, ecce redijt: praestò sint vincla, ò viri!

Generose Princeps respice in ciues tuos.

Nos reris hostes, satrapae fidi sumus.

NABV. Heu, heu, heu, heu, heu, heu.

O proditores, perfidi, execrabiles.[^2]

ARTIB. Quiesce Princeps optime, ô tantum precor,

Quiesce, nullus quem putas, nullus dolus,

Miserere nostri, redde te tandem tibi.

NABV. Me confici me me à meis in regia!

Haec est fides.

Fili quid egi perditus? cur me enecas?

Si me tremendus belluam fecit Deus,

Ideone iussit confici à nato patrem?

Esto execrandus exui Regem, & virum.

Nunc turpe monstrum factus, & solis pudor,

Sed vir fui quondam, fui Rex & Pater.

O Balthasar fili, fui genitor tuus.

Per sacra iura nominis fili mei

Miserere, noli polluere castas manus

Sanguine parentis, quam mihi iudex meus

Vitam reliquit, eripere non est tuum.

BALT. O dulce nomen, quis tibi vitam velit

Eripere quantum te tuus ludit furor.

Venerande genitor osculor canos tuos,

Meisque lacrymis perluo, tantùm precor

Agnosce natum, non ego quem tu paue.

Sum parricida, patris at natus pius.

Abiecta sume sceptra regali manu.

Quoscunque titulos sustines genitor scio,

Dominum, parentem, maximum regem, Deum,

Vereri, amare, colere, venerari expeto.

Haec vna spirat cura visceribus (Pater)

Tuos vt annos augeas annis meis.

NARV Fruere beatus opibus & sceptro patris.

Facta te in aula regia, quantum voles,

Vtinam parente perdito felicior.

Et me relinque debitum comitem feris,

Relinque miseram belluam fato suo.

Ibo per altas ilices semper vagus,

Ibo per antra sessili musco obsita,

Densis senile vepribus corpus rigens.

Valete tecta regia, & magni lares,

Valete satrapa, Baltasar fili vale.

Verende formidande, ineluctabilis,

Tu me potenti deprimis quassum manis.

Nam me ferocem belluam exagitant viri,

Regemque nuper respuunt comitem fera,

Ipsique, quos paui, canes dominum allatrant,

Totumque diris morsibus corpus secant.

Quae terra? quae me maria suscipiant sinu:

Quis ille cultros acuit in iugulum meum?

Heu, heu heu heu.

BALT. Iterumne vinclis durus excussis fugit?

O cruda facta, genitor! ô luctus meos!

Cessant querela, & lacryma in tantis malis.

**CHORVS PRINCIPVM**

*Lamentatur.*

LVgeat aether, pronoque cadens

Sydere Titan largo humectet

Lumina fletu: Rorent lacrymis

Vndique campi, vastosque Tigris

Voluat querulo murmure fluctus.

Flemus casus miserande tuos,

Collisa sonant pectora palmis,

Et suspiria corde tumescunt.

Nuper Babylon tibi tota fremens

Plausit pulcris crinita rosis,

Nunc atra gemit, gaudetque comis

Heu ferales repere taxos,

Haec solatia lenta doloris.

Flemus casus miserande tuos,

Flemus Regem flemus Dominum,

Flemus miti pectore patrem.

Quae vis aestuat indita venis?

Quae trux rabies versat & angit

Pectora tantis obsessa malis?

Heu tune feris datus es focius?

Plangat tellus, sydera plangant.

Corruit alti columen mundi,

Sol terrarum Nabuchodonosor.

DANIEL, BALTAZAR.

IMpone tandem questibus longis modum,

Miserande Princeps, haec Dei fecit manus,

Qui capita Regum ferreis virgis terit.

Obsecro lacertis tune torrentem rues?

Sanabit olim vulnus inflictum Deus,

Et sceptra Regi reddet, & mentem viro,

Septena postquam sole flauescet Ceres.

BALT. Heu septem in annos hac patrem rabies manet?

O ferreorum dure fatorum rigor!

Taedet videre solis aeternum iubar,

Valete regna funerum tectoria,

Valete sceptra pondus ignauum manus.

Ibo, ibo in alta montium solus iuga,

Ibo in latebras, quà genitor ululat meus,

Et belluinus belluam amplectar patrem,

Et madida sugam vulnera, & longo fremens

Gemitu iterabo nemoribus luctus meos.

**CHOR. Heu! heu! heu! heu!**

Miser heu Princeps! miser heu Princeps!

Miser heu genitor! miser heu fili!

DAN O qui doloris vortices miseros rotant!

Timete reges magna terrentem Deum.

Timete populi magna vortentem Deum.



# Back



FINIS.

[^1]: *In margine* Lib. de patientia.

[^2]: *In margine* Ligatur.

