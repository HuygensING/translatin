# Front

/

GEDEON

TRAGICO¬

COMOEDIA

sacra in qua tamquam in speculo ni¬

tidißimo nostrorum temporum fa¬

ciem manifestißime relucentem in¬

tueri licet.



PER FRATREM LIBERTVM

HOVTHEM LEODIVM: HIE¬

RONYMIANAE APVD

SVOS PROFES¬

SIONIS.

LEODII,

Ex Officina Gualteri Morberij.

M. D. LXXV.

Nutu & consensu Reuerend.

VT GENERE VITAE-

QUE ORNAMENTIS, ITA

etiam literis clarissimo D. Reuerendoque in Christo Patri,

D. Gulielmo du Paix, Amplissimi Floreffiensium Colle¬

gij Abbati dignissimo, Moecenati suo perpetua fide co¬

lendo. S.

ACCOMMODARAM numeris poëti¬

cis iam inde à quinquennio (Rde. in Chri¬

sto Pater) inter scholasticas functiones,

vix tamen vel scalpendis (vt aiunt) au¬

ribus ocium relinquentes, ex instrumento

veteri petitam Gedeonis historiam, id

quod vt facerem res ipsa me monere hortarique suo quo¬

dam iure poterat. In ea siquidem tanquam in speculo

nitidissimo Belgij nostri miserandam ac inaudita tem¬

porum iniquitate exhulceratam faciem, imo rerum om¬

nium inuersam scenam, quam vtinam Deus opt. max.

bonorum exoratus precibus in pristinum ordinem ni¬

toremque restituere dignetur, manifestissimè relucen¬

tem intueri licet. Hanc vbi vidissent eruditionis fama

quidam virtutisque gloria celeberrimi viri, magno om¬

nium plausu nostrae ciuitatis oculis exhibitam, reprae¬

sentatamque fuisse: mihi authores esse coeperunt, neque

quotidianis desierunt conuiciis sollicitare, dum de ea

excudenda consilium susciperem. Multis iam annis re¬

luctatus sum, vt qui scirem doctissimo hoc saeculo nihil

in publicum emittendum, quod non ingenio perfectum

esset & elaboratum industria. Latere satius iudicabam,

quam in morem soricis ingenij sui tenuitatem prodere,

quorundam doctus periculo, qui dum sibi ex male na¬

tis poematis laudem petitum ibant: pro laude summam

reportarunt ignominiam. Sciebam gloriam eiusdem



≤folio=Aij≥

eum Crocodilo esse ingenij, qui fugientem insectatur,

persequentem vero quanta potest celeritate fugit, ac

proinde maiori putabam cum gloria coniunctum bene

latere, neque inanem aurae popularis fauorem captare,

quam stultè interdum affectata frustrari gloria. Verum

animum in ea obfirmatum sententia: validissimis ex¬

pugnarunt arietibus, dum crederem aliis multis non di¬

splicitura, quae ipsorum exactissimo probarentur iudicio.

Boni viri non esse contendebant gloriam quae cum lau¬

data fama indiuiduam quandam affinitatem habet, con¬

temnere. Faciendum aliquid cum Plinio asserebant,

quo nos apud posteritatem vixisse testaremur. Putabant,

quandoquidem praeceptorum studia facillime in puero¬

rum animos defluunt, hac ratione non mediocre ad li¬

terarum studia incitamentum nostrae fidei mancipatis

adolescentibus additum iri, quos cum eo consilio vsos

intelligerem, vt id non auderem reprehendere, non quin

ab eo ipse dissentirem, sed quod eos tanta esse sapientia

iudicarem, vt ipsorum iudicio meum anteponere nefas

videretur: victus sum, coepique mecum disquirere cu¬

ius nomini praesertim nuncupata prodiret in publicum.

Non est enim scriptoribus nouum, postquam libris suis

imo liberis, quos ingenio suo (veluti comminiscuntur

Poëtae Mineruam è cerebro Iouis natam) pepererunt,

vltimam imposuerunt manum: primarium aliquem vi¬

rum queritare, cuius patrocinio veluti Vulcanio clypeo

muniti, nullos Zoilorum reformident assultus. In hoc

cum essem: tu vir generosissime, tu Rde. in Christo pa

ter, ac vnice hac summa rerum omnium difficultate stu¬

diorum Moecenas, qui Musas bellicis tumultibus toto

propemodum orbe profligatas reuocare modis omni¬

bus niteris, imo in tuo illo sacrario vbi praesentissimus

es ipsis Phoebus, foues, occurrebas. Tu cuius dotes ac

virtutes non vanis argumentis iam mihi cognitas san¬

ctè veneror, semperque venerabor, hoc munere di¬

gnissimus succurrebas. Tu inquam qui Gedeonem quen¬

dam nobis representans, omni animi studio contendis,

vt Floreffiensi cymbae[^1] nihil ab vllis procellis, quamdiu

lucis huius vsura frui tibi dabitur a superis, sit pertime¬

scendum, proprium tibi rationibus non paucis sane noc

qualecunque ποίημα fecisti. Humanitatem illam tuam

in omnes bonos, comitatem, mansuetudinem, quam

vel primo ipso congressu, homo alioqui ignotus, & an¬

tea dignitati tuae numquam visus, expertus sum: quis Ci¬

cero, non dicam exornare, sed vel enarrare queat? Di¬

gnitatem summam summa cum modestia (quam hu¬

militatem appellant) coniunctam: in te re vera non

obscure animaduerti. Quod meum de tua dignitate iu¬

dicium licet mihi ipsi testi oculato satis crederem: cor¬

datissimorum tamen nobilissimorumque virorum: quos

Namurcensis habet Comitatus, qui te penitus perspexe¬

runt, testimonio: non parum confirmatum est. Fui ego

in frequenti illorum coetu cum (ita vt fit) amplitudinis

tuae incidisset mentio, vere humilem (ipsorum vtor vo¬

cabulo) Abbatem te vno ore omnes praedicarent, qua

laude nescio an maior huius ordinis viro tribui possit.

Quid de liberalitate tua dicturus sum, quae tanta est, quę¬

que me sibi tam obnoxium fecit vt non modo mea om¬

nia peculij iure vsurpare, verum etiam me ipsum in per¬

petuam seruitutem tibi vendicare non iniuria possis?

neque vero alterius quam tuus esse possum aut volo.

Sed quorsum me rapit tui nominis obseruantia, & di¬

cata tibi voluntas? Quorsum quaeso me abripit verita¬

tis prodendae desiderium? Noui pudorem tuum. Noui

virtutes tuas, quarum magnitudinem quia vereor vt

minima ex parte dicendo possim assequi: de illis nunc

altum mihi indico silentium. Caeterum cum te talem

ac tantum noster hic Gedeon agnoscit, cum tibi vel a¬

dolescenti poëtica studia non displicuisse intelligit, in

quibus eum apicem conscendisti vt si tua poemata pu¬

blicare velis, merito omnes te nostrae memoriae poëta¬

rum coryphaeum quendam clament: qui antea publicam

lucem, & coetus hominum fugitabat, te patrono prodi¬

re gestit, & in spem nonnullam etiam publici fauoris

erigitur, speratque fore vt liquido intelligant zoili non¬

dum esse deploratam vel mediocrium ingeniorum cau¬

sam, vbi illis te patronum viderint. Suscipe igitur que¬

so per innatam illam tibi erga literarum studiosos ani¬

≤folio=Aiij≥

mi propensionem, quae ita in te elucet: vt te ad hanc

virtutem natura genuisse videatur, voluntas exercuisse,

fortuna seruasse, hoc chartaceum munusculum, quod

sub tui praeclari nominis commendatione in manus ho¬

minum & posteritatis famam peruenire maxime vel¬

lem, non quidem quod ex illo hominum sim genere,

qui scire suum nihil esse putant, nisi id eos scire sciat

alter, qui digito monstrari desiderant, optantque Cir¬

ratorum dictata fieri, (dabitur venia si cum Satyrico

loquar) sed vt Apellis suam venerem pro pergula cen¬

surae publicae exponentis exemplo, si quid merito re¬

praehensum vnquam intellexero, possim aliquando in¬

cudi restituere, & vrsino more foetum lambendo ex¬

polire, efficereque vt si non ab omnibus erroribus vin¬

dicatum videri possit: saltem quam paucissimis infectum

deprauatumque relinquatur. Vale Musarum columen

praesidiumque meum Kalendis ipsis Septembris Anno

post reparatam salutem. 1575.

Tuae amplitudini addictißimus clientulus,

Frater Libertus Houthem.

PROSOPOPOEIA GE¬

DEONIS MADIANITICA TY¬

rannide vexati qui tanquam in exilium relegatus:

ab hoc suo Moecenate suscipi desiderat.

REbus in afflictis iam septima ducitur aestas,

Exercet tristi nos fera turba iugo.

Viuentis populum conculcat numinis, omnis

Expers qui pectus relligionis habet.

Ruris opes vastat lapidosae grandinis instar,

Et premit immiti nostraque nosque pede

Nulla quies longos est exceptura labores,

Durior ex veteri cura labore fluit.

Omnia deuastat rabidi violentia Martis,

Pacis & est nostro numen ab orbe procul.

Arma sonat totus litui clangoribus aether,

Tympana bellisono murmure tacta fremunt.

Rellictis igitur patriae iam finibus erro,

Instat in exilium barbarus bostis agens:

Dij faciant nostro contingat meta labori,

Gratus & externis gentibus esse queam.

Voluo meos oculos partes conuersus in omnes.

Laetam si videam forte quietis opem.

In te nostra quies, vir pacis, tota recumbit,

Es misero requies, portus, & ara mihi.

Luctor vt euadam miserae discrimina sortis,

Me refoue pacis munere quaeso tuae,

O venerande Pater, quem publica scripta loquuntur,

De nostra solitum conditione queri.

Vnus es in miseros cuius clementia nota est,

Pulsat vbi pectus iusta querela tuum.

Aspice me, partemque tui sub nominis vmbra

Indulge, non sic sors mea tristis erit.

Suscipe me, candore tuae me protege pacis,

Suscipe me, victus quilibet hostis erit.

HANNARDVS GA.

merius Mosaeus Poëta Laureatus

Fratri Liberto suo plus¬

quam fratri.

De Gedeone tuo vis vt quod sentio dicam?

Non alio Gedeon debuit ore cani.



# Main



**Ludionum nomenclaturę**

Gedeon.

Angelus.

Deus.

Crafgasticus.

Philostasiotes.

Thoribodes.

Ioas Gedeonis Pater.

Phara Gedeonis puer.

Reges Madianitarum : Oreb.

Zebee.

Zeb.

Salmana.

Milites Madianitarum.

Milites Gedeonis.

Praeco.

**Chorus.**

\* IGnoscet vt confido aequus Lector quod data opera in propriis ali¬

quot vocabulis quantitatem variauerim, & alienos interdum ver¬

sus, qui negotio ita congruebant, vt se ingeßisse potius, quam vocati
vi¬

deri poßint: huc transtulerim, doctißmorum quorumque exemplo.

## 3. PROLOGVS

IN GEDEONEM.

EXpertus author istius Tragoediae

Quae nunc paratis exhibetur pulpitis,

Quam sit molestum post cruces scholasticas,

Domesticosque post labores, qui quidem

≤line=5≥ Vel nocte media vix sinunt quiescere,

Nouo labori rursus insenescere:

Indixerat Musis silentium suis.

Voluebat animo multa quae silentium,

Suadere cuiuis iure possent optimo,

≤line=10≥ Benignitatis attamen vestrae memor,

Qua nunc frequenter eius hanc opellulam

Iuuistis, orta dum doceret quid mari

Venus nephandis aduehat cultoribus

Suis, periclo Therei Thracum Ducis.

≤line=15≥ Cum Bethsaba nati doceret maximam

In iudicandis litibus prudentiam,

Exempla statuens iudicis longè optimi.

Cum rursus huius ciuitatis gloriam,

Ex hoste partam Geutico proponeret,

≤line=20≥ Nos esse curae maximo probans Deo,

Qui sacra colimus ipsius mente integra:

≤folio=B≥

Ea signa vidit tum fauoris omnium

Vt nunc eandem sit palestram liberè

Ingressus, atque Gedeonem scripserit.

≤line=25≥ Ea est quidem sacris petita fontibus

At AEschyli sumpsit tragoedi pallium.

Tractabitur ne nesciatis hoc modo:

Lamenta fundit Gedeon, quod hostium

Pressus gemat populus Dei tyrannide.

≤line=30≥ Pias obaudit maximus preces Deus,

Eumque populi consecrat ducem sui,

Id quod duobus comprobat miraculis.

Ergo coacta militum parua manu,

Numerosa fundit hostis impij agmina.

≤line=35≥ Fauete linguis, quaque adestis gratia

Spectate quid noster sibi chorus velit:

Ad actionem sunt parati ludij.

## 4. ACTVS PRIMI.

## 5. SCENA PRIMA.

Gedeon solus.

Heu quam duris vitam sub legibus isthic

Degimus, ô teretis clementia numina coeli,

≤line=40≥ O qui perpetuo solus regis omnia nutu,

Tune tuum populum tanta sub mole gementem

Istis vexari permittes cladibus vsque?

Nam curae curas vndam velut vnda resorbent.

Hunc inquam populum, tanti quem feceris olim

≤line=45≥ Vt refluo Phariam submerseris aequore gentem,

Posset vt accepta tibi libertate vacare?

Septima iam fluxit calidis sub solibus aestas,

Cum tua crudeli depressa tyrannide luget

Gens, quam legisti populis ex omnibus vnam.

≤line=50≥ Nos premit hinc Madiam, premit hinc Amalechicus hostis,

Hinc fera gens studiis asperrima Martis, oborta

Hic vbi sol ortu terras aspergit Eoo.

Non etiam si tot mihi sint in Stentoris ore

Linguae, quot foliis aestiuo tempore vernant

≤line=55≥ Syluae, non (inquam) scelerum percurrere formas

Exiguo possem (gemitus nam verba retardant)

Tempore, quid querar? incumbunt in singula verba

≤folio=Bij≥

\*

Surgentes imo gemitus de pectore moesti.

Anxietas animi vehemens facit esse disertum,

≤line=60≥ Denique sunt questus misero solaminis instar,

Sed lamenta nihil turbatae nautica cymbae

Prosunt, nec vanis mitescunt planctibus vndae.

Ach quoties vanas spes nunc concepimus, aestas

Dum nostrum culmis recreat cerealibus orbem:

≤line=65≥ Protinus hi segetes facto simul agmine perdunt,

Vt sternunt agros lapidosae grandinis ictus.

In gregibus frustra seruandis perdimus horas.

Quem finem dabis aerumnis Deus optime? nunquam

Respicies nostros vultu placatus amico

≤line=70≥ Quos tristi patimur sub conditione labores?

Nostra quidem, fateor, poenas peccata merentur,

Sepè parum memores quantis nos dotibus olim

Ornaris, crebro legem violauimus ausu.

Tu tamen ingenita nostros pietate labores.

≤line=75≥ Excute, ne qui nos odiis infestat amaris

Dicat, quis Dominus quem predicat Israël? eius

Quae vires? qui non gentem defendere lectam

Poßit. blasphemae tolerabis scommata gentis?

Hoc Deus auertas, hominum quia te mala tangunt,

≤line=80≥ Nec vis impuro te ledi turpiter ore.

Hic ego nam rursus bellum ferus hostis adornat,

Grana suis paleis euentilo, cum fuga restet,

Quae tanto poterit finem dare sola labori.

## 6. Actus primi. Scena secunda.



Angelus coelo demissus.

MAgni Tonantis aliger

≤line=85≥ Isthuc minister aduolo,

Coeli relictis atriis,

Ad Isaci missus lares,

Ad arua dico, posteris

Promissa quae sunt Abrahae.

≤line=90≥ Vt subiugatis gentibus,

Vitam beatam ducerent,

Si pacta sacri foederis

Initi simul cum maximo

Qui regnat in coelis Deo:

≤line=95≥ Ausu procaci ac perfido

Violata non vnquam forent.

Verum cruentos hostium

Quod seruitutis sub iugo

Timuere nunc exercitus:

≤line=100≥ Imo tulêre quae solet

Audere victor efferus:

Domanda erant his cladibus

Gentis rebellis pectora.

Caballus vt proteruior

≤line=105≥ Euadit, ac ferocior,

Lupata si laxata sint:

Humana sic mens, quae modum

≤folio=Biij≥

Rebus secundis nullum habet,

Fastu proteruo peruicax,

≤line=110≥ Rebellis est Deo suo,

Abunde cum res affluunt.

Quo plura hominibus contulit

Bonitas Dei, hoc innascitur

His altior securitas.

≤line=115≥ Sed hic popellus maxime,

Si conquieuit paululum

Dei flagellum vindicis,

Deos sibi statuit nouos,

Acritibus se mancipat

≤line=120≥ Demens prophanis, hinc parent

Rerum benignus, vt suum

Perire plasma non sinat:

Castigat hanc licentiam,

Nunc bellicis tumultibus,

≤line=125≥ Nunc pallida famis cruce,

Nunc pestilentis aeris

Exuscitans contagia.

At ne in malis despondeat

Animum, nihil fiduciae

≤line=130≥ Sibi relinquens, dum iugum

Fert debitum sceleri suo:

His vel prophetas excitat,

Vel bellicos mittit duces,

Qui liberatos asperae

≤line=135≥ Ex seruitutis vinculis,

In pristinum reddant locum.

Vt nunc dabit Gedeona,

Hostis cruenti qui minas

Retundat, ac ferociam,

≤line=140≥ Cui salutem nuncio,

A praepotenti & maximo

Qui cuncta condidit Deo.

## 7. Actus primi. Scena tertia.

.

Angelus. Gedeon.

Angelus.TEcum supremus arbiter rerum Deus

Gedeon, virùm fortißime.

≤line=145≥ Gedeon. Te per fidem tuam obsecro, si adest Deus

Nobis, quid his premimur malis?

Vbi sunt Dei quae praedicant magnalia?

Magna eius vbi potentia?

Cur nos relinquis penitus, ô rerum parens

≤line=150≥ Hostique dedis impio?

Lupis vorandum cur gregem pastor tuum

Ira obstinata deseris?

Memento coetus seruitute ab aspera

Quem vindicasti, quem tibi

≤line=155≥ Peculiari sorte, patrimonium

Ceu proprium receperas.

Quousque tandem nomini sines tuo,

Hostem proteruum illudere?

Te vidit orbis vindicantem ab omnibus

≤line=160≥ Semper tuos periculis,

Seceßit vnda te iubente, & vitreo

Muro liquor coercuit

Cursum, feroces viribus suis duces

Ponti recursus obruit.

≤line=165≥ Domine intuere probra, contumelias,

Et hostium ludibria

Qui te lacessunt impiis conuiciis,

Molestiis nos opprimunt.

Nam nec tenebrae nos tegunt, nec pellimus

≤line=170≥ Obscuritate inturias

Ope destituti, & omnibus fracti malis.

Populi pudori consule,

Vt te merentem prosequantur laudibus:

Miseri leuati luctibus.

≤line=175≥ Angelus. Vestri misertus est Deus, querimonias

Nec esse siuit irritas,

Proinde populi te sui ducem eligit,

Vt hunc ab hostibus asseras.

Facile Deus oratione vincitur

≤line=180≥ Piis piorum planctibus.

Videre dubio premere quiddam pectore,

Exclude quicquid te mouet.

Te vult Deus populi sui esse vindicem,

Te vindicem Deus eligit.

≤line=185≥ Gedeon. Quae sunt meae vires Domine? potentia

Quanta est? Manaßis in tribu

Mei parentis infima est cognatio,

Extrema cuius occupo.

Quid? an leonem prouocabit hinnulus?

≤line=190≥ Aquilamue cornix? Madian

Cum lacte matris imbibit ferociam,

Ad bella natus aspera.

Numerosus hostis est, & idem barbarus

Nos exigua populi manus

≤line=195≥ Placidae quieti nata, nata numini

Patrum colendo perpetim.

Angelus. Res non gerentur viribus mortalium,

Sed vindicis Dei manu.

Pro te Deus pugnabit, vnicum vt virum

≤line=200≥ Sic dißipabis Madian.

Gedeon. Fiat igitur summo quod est visum Deo,

Praefractus hanc nec abnuo

Quam praecipit prouinciam capessere,

Promissa nam soluet Deus.

≤line=205≥ Sed si fauoris certa me spes detinet:

Resiste paulisper precor.

Adorno sacram mente casta victimam,

Tuis dicandam honoribus.

≤folio=C≥

Et parce quaeso, certiori si quiaci. ??BBJB

≤line=210≥ Signo velim cognoscere.

Angelus. Haud difficulter hic tibi subseruiam,

Quod erat in animo perfice.

Digresso ??BBJB

Sensere Domini vindicis potentiam

Gentis rebellis pectora,

≤line=215≥ Sensere numen, quum feroces viribus

Coiere Reges, copiis

Castrisque iunctis, seruitutem ciuibus

Eius minati & vincula.

Offensus iram prorogat suam Deus.

≤line=220≥ Ast vindicat tandem, graui

Premens flagello, nec resistit, dum malis

Ponant modum rationibus. Proinde mortales citius aut serius

Manenda cum sit vindicis

≤line=225≥ Dei manus, ni tempori resipiscitis

Delebit omnes funditus.

Incidere quam sit horridum perpendite

Viuentis in manus Dei.

Quid est acerbis quod gemit sub cladibus

≤line=230≥ Vtraque quicquid respicit

Titan domo? sibi malum hoc ipsi suis

Equis ferunt, non uult Deus

Hos perditos, vltro tamen ter & quater

Miseri, abeunt se perditum

≤line=235≥ Dum tempus est igitur, simul resipiscite.

Cupit misericors hoc Deus.

Gedeon. Adsum Domine, seruum tuum ne despice,

Sacrificium tibi adfero. [^2]

Fac vt sciam qui sis Domine, signum volo.

≤line=240≥ Hoc igitur in lapide loca

Quod attulisti, mox rigabis in scuto.

Fiet Domine. Vae vae mihi.

Iam nulla vitae spes mihi restat super,

O quantus animum nunc metus

≤line=245≥ Versat meum, quod Angelum vidi Dei.

Deus meus me respice.

## 8. Actus primi. Scena quarta.

Deus. Gedeon.



Deus. POne metum Gedeon, terror procul omnis abesto,

Nullum periclum Gedeon tibi imminet.

Pax tecum manet alta, quies foelicibus armis

≤line=250≥ Mox comparata, te beabit & tuos.

Gedeon. Ergo tibi statuam sacris solennibus aras,

Quas saepe taurus sanguine imbuet suo.

Hic placidam precibus nostris accomodat aurem,

Qui regnat altum maximus super aethera.

≤line=255≥ Hic placidam nobis pacem denunciat, ergo

Locus hic Dei pax nuncupabitur, polum

≤folio=Cij≥

Dum vagus alterna lustrabit lampade Titan,

Tellus marinis dum alluetur fluctibus.

**Chorus primus.**

Tota quidem Domini terra est, & quicquid vbique

≤line=260≥ Vel parca celat vel benigna sufficit,

Quique colunt montesque feros, camposque feraces,

Vrbesque sanctis temperatas legibus.

Ille super pelagus solidum connexuit orbem,

Stabilis vt vndas inter instabiles foret,

≤line=265≥ Et toties rapidis pulsatus fluctibus, omnes

Compage firma sustineret impetus.

Cuncta igitur merito Domini sunt: sed tamen vnam

Sedem sibi ille dedicauit propriam.

Ecquis eo scandet? cuiue haec permissa potestas,

≤line=270≥ Loco vt beatum sistat in sancto gradum?

Cui manus & mens est insons, nec vana volutat

Animo, nec vlli damna periurus dedit.

Huic Dominus donabit opes: hunc numine dextro

A vi, procacique eruet calumnia.

≤line=275≥ Haec vera est pietas, hac itur ad aethera, veri

Sic intueri numinis vultum licet.

## 10. Actus secundus. Scena prima.

Crafgasticus. Philostasiotes. Thoribodes.

Crafgast. CErbere qui Ditis latratu regna trifauci

Peruigili seruas studio, quem noxia turba

Horret, & angustis cupit euitare cauernis.

≤line=280≥ Quis tandem fuit, infando qui praeditus ausu

Euertit statuam Baalim, lucumque parentum

Relligione sacrum est ausus tondere bipenni?

Philostasiotes. Te refugi fallant latices, atque ore natanti

Arescat decepta sitis, dapibusque relictis

≤line=285≥ In tua mansurus migret praecordia vultur,

Qui Baalim tollis scelerum fabricator honores.

Thoribod. Trans Styga, trans erebum, te raptent Ditis alumni.

Infra Titanum tenebras, infraque recessus

Tartareos: coecumque chaos quo flebilis orci

≤line=290≥ Fundamenta latent, praeceps vbi mersus anheles,

Dum rotat astra polus, feriunt dum littora venti.

Crafgas. Nunquam hodie scelus hoc certe remanebit inultum,

Persequar inuisum caput hoc, per saxa, per ignes,

Cum tetro fundat sceleratam sanguine vitam.

≤line=295≥ Dic age quis scelus hoc insana mente patrauit?

Thoribod. Nescio quid timido rumor submurmurat ore,

Nominat hunc Gedeona, loas ex sangune cretum.

Philost. Quis precor huic tantos animos ad crimina fecit,

Omnia qui manibus violauit sacra prophanis?

≤line=300≥ Sol prius occiduo quam condat in aequore currum

Ingentes nobis poenas dabit improbus, aegro

Sentiet hoc fixum moriens in pectore ferum.

Crafgast. Omnia sic etiam coelestia numina iuro,

Et quaecunque latent ferali monstra baratro,

≤line=305≥ Huic animam eripiam sontem per vulnera mille.



≤folio=Ciij≥

Non ita Cadmeae lacerarunt Penthea matres,

Dardanidas Graij non tanta clade cohortes

Affecere, tibi quam diram perfide mortem

Apparo, qui violas manibus diuina prophanis.

## 11. Actus secundi. Scena secunda.



Ioas. Phara. Crafgasticus. Philosta¬

siotes. Thoribodes.

≤line=310≥ Ioas. VEtusta ad aures fama nostras attulit,

Serisque patres posteris

Stupenda facta tradidere à te Deus

Priscis patrata saeculis.

Eliminatis quum prophanis gentibus,

≤line=315≥ Et incolis prioribus,

Horum labore fructibusque perfrui

Nostris dedisti patribus.

Certe nec armis lucidis, nec viribus

Debemus has victorias,

≤line=320≥ Sed nos fauoris aura mollis, & tua

Protexit indulgentia.

Ergo salutis author vnice ô Deus,

Ades piis salutifer.

Te dante vires, hostium ferociam

≤line=325≥ Tam facile profligabimus

Taurus minaci quam iacit cornu pilas,

Stipulaeue fasces aridae.

Superba Regum colla crasso in puluere

Prostrata conculcabimus.

≤line=330≥ Non arcus istam letifer fiduciam,

Non macro saeuus ingerit.

Tu nos ab hoste subtrahes, sternes solo

Insensa nobis agmina.

Non ergo semper iure te laudabimus

≤line=335≥ Nostrae salutis vindicem?

Ac donec orbis astra voluet ignea,

Te prosequemur laudibus?

Mihi quotidie causa maior est, tuam

Vt praedicem clementiam,

≤line=340≥ Humillimos qui respicis, quos splendida

Reponis inter sydera.

Nam quis ego sum cuius tuo de germine

Populo ducem determines?

Ergo obsequentes legibus erimus tuis,

≤line=345≥ Deos perosi gentium,

Donec vicißim roscidae nocti dies

Succedet, & nox lumini.

Phara. Quid armifer sibi vult populus hic, qui viam

Affectat ad nos, nescio

≤line=350≥ Quam praeferens vultu minace ferociam?

In tempore tibi prospice.

Presagit animus nam mihi mali quippiam,

In foribus est periculum.

Ioas. Fili, Deo curae sumus, nil impij

≤line=355≥ Queant nocere, si Deus

Velit tueri nos potenti dextera.

Illis dolet videlicet,

Nemus quod excisum impiis finem dedit

Abominationibus.

≤line=360≥ Pessum Baal quod Gedeon aras dedit

Liuore tantum non crepant.

Verbis sed hic ponam modum. sunt proximi.

Crafgast. In tempore bone vir venis.

Saturandus est qui nostra torquet viscera

≤line=365≥ Dolor, vbi nunc ter peßimus

Hostis deorum latitat? isthuc prodeat,

Mortem scelestus vt oppetat,

Ioas. Quid igitur animum exhulcerat vestrum precor?

Quem hostem deorum dicitis?

≤line=370≥ Thoribod. Quasi nescias scelestus ille Gedeon

Quid nocte caeca fecerit.

Ioas. Praestare si quid fecerit, non est meum,

Nec est meis in aedibus,

AEtatem habet, nec imperio meo amplius

≤line=375≥ Subest, viri togam induit.

Philost. Tutudit bipenni consecratum numini

Pietate maiorum nemus.

Subuertit aram maximo facram Deo

Baal, nephandus furcifer.

≤line=380≥ Ioas. Quo vos furoris impetus queso rapit?

Quoue abstrahit vesania?

Vltoribus numnam Deus vobis eget

Iniuriam si passus est?

Si vester est Baal Deus: perdat suos

≤line=385≥ Hostes trisulco fulmine

Lucis priusquam crastinae facem adferat

Tenebras fugans Titan polo.

Impune nunquam laeserit quisquam Deum

Opera data qui fit nocens.

≤line=390≥ Premit scelestum poena culpam subsequens,

Modo serius, modo citius.

Thoribod. Verum quidem tu praedicas, malim tamen

Transuerberandum millies

Sceleratam vt expuat animam scelus dari.

≤line=395≥ O si furores sentiat,

Quibus mihi distringitur pectus modo,

Vitam repente poneret.

Crasgast. Non Gedeon posthac mihi dicetur, at

Hierobaal, ter & quater

≤line=400≥ Hostis Deorum peßimus, poenas luet

Quocunque tandem tempore.

≤folio=D≥

## 12. Actus secundi. Scena tertia.



Reges Madianitarum. Zebee. Salmana.

Milites sex.



Zebee. IGnea vestit agros culmis cerealibus aestas,

Belloque vires suggerit.

Cessatum satis est igitur, caecisque latebris

≤line=405≥ Decet pedes educere,

Hic nullam peperit laudem victoribus annus.

Torpemus imbelli otio.

Carpite tela manu, crudelesque induite iras,

Ite Israelem perditum.

≤line=410≥ Salmana. Hic adeo populus laeta cum pace triamphat:

Augescit immensum in modum,

Vt nisi iam grauiter belloque fameque dometur:

Contemnat hostium manus.

Zebee. Hinc igitur motis par est discedere castris,

≤line=415≥ Nos tempus & coelum vocant.

Martis inauditos voluo sub pectore motus

Quos gens rebellis sentiet.

Nunquid erat satius quam tantas soluere poenas,

Colere Deos gentilium?

≤line=420≥ Nostra nec insana contemnere numina mente:

Deos deorum maximos?

Quis precor est Dominus quem praedicat Israel, eius

Vbi patefit potentia?

Egregiam vero laudem gens ista reportat,

≤line=425≥ Quae sic Deo fidit suo.

Primus militum. Adsumus instructi telis & milite forti,

Animi pares fiducia.

Aspice quae fortem defendat lancea dextram,

Quis mucro latere pendeat.

≤line=430≥ Haec recutitorum profundent tela cruorem,

Ditique mittent hospites.

Secundus militum Vos isthac bello defensos dextera reddet,

O inclyti populi duces.

Flauentes veluti grando deuastat aristas.

≤line=435≥ Sic obruemus Israel.

Tertius. Nec certe vanos respiro pectoris aestus,

Vires potenter exeram.

Sunt mihi praestantes iuuenili in corpore vires,

Galeaeque consuetum caput

≤line=440≥ Hostibus occurret, quanquam illos Iuppiter ipse

Armet trisulco fulmine.

Quartus. Praeteritos repeto memori cum pectore casus,

Armisque partam gloriam.

Non ego praeteritae virtutis praemia perdam,

≤line=445≥ Ignauiae me mancipans,

Sed victo referam praeclarum ex hoste trophaeum,

Diis dicandum maximis.

Quintus. Non frustra praeßi cristata caßide crines,

Lorica nec pectus tegit.

≤folio=Dij≥

≤line=450≥ Nec frustra laeuum defendit parma lacertum,

Maculis refulgens aureis,

Tela sed hostilis maculabo sanguinis haustu,

Martis secundo numine.

Sextus. Martia nos etiam primis sectamur ab annis

≤line=455≥ Castra, vt nihil vestrum queat

De nostris quisquam decerpere laudibus, eia

Quin hostium irruimus solum?

Primus ego aggrediar pugnantem cominus hostem,

Virtute rara dimicans.

≤line=460≥ zebee. Fortibus haud semper res bellica viribus vti

Desiderat, sed plus valet,

Consilium interdum prudenti pectore natum:

Quàm robur ingens corporis.

Prudens exuperat firmas industria vires,

≤line=465≥ Vt assequare quod velis.

Nos in quos igitur regni spes tota recumbit:

Consulere rebus conuenit.

Salmana. Nec prius hostiles cuneos tentabimus armis,

Quam colligamus copias.

≤line=470≥ Consultum fuerit lordanis per vada totum

Exercitum traducere,

Huc vbi saxoso pulsatur flumine vallis

Munita montium ambitu,

Quam lesraelem vulgari nomine dicunt.

≤line=475≥ Aciem tribunus instruat.

Haec eadem repetat litui cum murmure praeco

Idem vt phalanges audiant

Praeco. Concipiam ingentes flatus Rex inclyte, summis

Pulmonis ex penetralibus.

≤line=480≥ Salmana. Aere cieto viros igitur, quo castra moueri

Exercitus totus sciat.

Praeco. Arrectis astet qui militat auribus, isthinc[^3]

Reges iubent discedere.

Scilicet est propero lordanis trans vada gressu

≤line=485≥ Ad vallem eundum lesrael.

Tribunus. Ordinis hoc igitur dextra laeuaque tenete,

Errare neque alio licet.

Secundus. Mil. Nos animis promptis tua iussa capeßimus omnes,

Nam pruriunt nobis manus,

≤line=490≥ Et cupimus certe immiti certare duello,

Dum claßicum pugnam indicet.[^4]

Zebee. Hic locus est quo vos translatis degere castris

Voluimus ô fortes viri.

Commoda cum sese dederint vt tempora pugnae,

≤line=495≥ Populum obruamus Israël.[^5]

3. Militum. Montibus haec statio circundata, nos iubet esse

Vacuo timoris pectore.

Nunc fessas vires epulis recreare necesse est,

Fuso per herbam exercitu.[^6]



**Chorus.**



≤line=500≥ COelitum Rector bone, mitis aurem

Admoue in rebus trepidis vocanti,

≤folio=Diij≥

\* -

Neu meos vulta tetrico severus

Despice questus.

Aspice attentus mihi quo tumultu

≤line=505≥ Aestuet pectus, gemitu dolores

Quo fremant, dum vis mihi frausque saeui

Imminet hostis.

Imminet saeuus capiti tyrannus,

Et meae mortis meditatur atrox

≤line=510≥ Crimen, & secum furit impotenti

Turbidus ira.

Cor micat, neruis trepidant solutis

Oßium nexus, animus labascit

Semper et pallens oculis oberrat

≤line=515≥ Mortis Imago.

Sed Deus vultu aspiciens amico,

Nos quibus curis premimur, resoluet

Gaudio luctum, dabit et serenae

Tempora vitae.



## 14. Actus tertij. Scena prima.

Deus. Gedeon. Phara. Praeco.



≤line=520≥ TEmpus adest promissa velim quo soluere, gentem

Et vindicare ab hostibus

Quam firmata mihi propriam per foedera feci.

Huc admoue aures Gedeon,

\-

Gedeon. Me me adsum, moneas seruum Domine, ecce paratus

≤line=525≥ In omnibus tibi obsequi est.

Deus. Dißimulo tacitus curas quandoque meorum,

Ipsorum vt explorem fidem,

Sed tandem postquam res deplorata videtur,

Forti assero dextra meos.

≤line=530≥ Hostiles poteram nutu disperdere turmas,

Terraeque hiatu absumere:

Verum ex mille modis superûm quibus vltio constat,

Mihi hic probatur maxime.

Vt socias se armare tribus, patriamque tueri

≤line=535≥ Clangente iubeas buccina.

Doque dedique fidem vestris quod partibus astans

Curabo, vt hostes occidant.

Vos ego crudeli incolumes ex hoste reducam,

Ceu trans rubrum ductos fretum.

≤line=540≥ Gedeon. O bonitas immensa Dei, qui talia seruis

Praestat suis beneficia.

Phara. O Domine haud quisquam meritas persoluere grates

Tibi queat mortalium.

Praeco. Quis tantas iusto decantet carmine laudes,

≤line=545≥ Quantas mereris ò Deus?

Gedeon Haec igitur Domini nostris edissere dicta.[^7]

Vt iam iam ad arma constuant.

Praeco. Noxia quandoquidem fuerit mora, sedulus istam Obiuero
prouinciam.

≤line=550≥ Gedeon Te Deus alme colam, te toto pectore amabo,[^8]

Mea ô Deus potentia.

Tu clypeus, tu tela mihi, tu certa salutis

Spes, obtinendae ex his malis.

Iam nos laetiferis mors circumuoluerat atra

≤line=555≥ Ni tu iuuares caßibus.

Te duce sternemus rutilantes aere phalanges,

Quas ductor hostis dirigit.

Laus, honor, imperium Domino, qui robore summo

Ex morte nos media eripit.

## 15. Actus tertij. Scena secunda.



Praeco. Gedeon.

≤line=560≥ GEns pugnare manu prompta, & studiosa laborum,[^9]

Confestim vt clangor litui peruenit ad aures,

Te gauisa duce: assumptis huc irruit arnis.

Nec dubium quin sic animos permouerit ille,

Qui regit astrigeri splendentia climata coeli:

≤line=565≥ Auscultate precor validae virtutis alumni[^10]

Et delecta Deo quondam sanctißima proles,

Quas struat insidias, ipsis exosa Deorum

Consiliis, gens crudelis, male perfida, fallax.

Nunc calcata iacet peregrina falce repressa

≤line=570≥ Tempore quae fuerat nobis spes vna futuro.

Cernitis agricolas miseros qui sedibus almis

Pulsi, spem vitae vestris posuere sub armis.

Hostis at interea nostris nunc fulminat aruis

Et metit arboreos fructus, nunc pabula equorum

≤line=575≥ Sunt segetes, nostrae quondam spes maxima vitae.

Quis ferat hos animos tandem? quis perfida coepta

Sustineat? gentis quis poßit facta proterua

Ferre? vel insano quem fert sub pectore fastum?

Haecne ferenda viris, Domini quos sancta voluntas

≤line=580≥ Hos habitare locos iußit? quae terra parentum

Est data promißis, proprio quam sanguine partam

Incoluere patres, hanc nobis barbarus hostis

Vastat, & immeritos vexat crudelibus armis.

O gens Isacidûm fortis, num robore sancto

≤line=585≥ Quinque simul potuit se opponere regibus Abram,

Et pauidos hostes foelici fundere dextra?

Num losue potuit totum pugnacibus armis

Hoc vastare solum, quamuis saeui arma gygantes

Ferrent? hic igitur toties te perfidus hostis

≤line=590≥ Luserit & nostrum vastauerit aduena regnum?

Ac impune feret? quis nunc virtutis auitae

Est memor? aut quem nunc praestantia facta parentum

Tangunt? ab tantam vestris depellite pestem

Sedibus, en patria in nostra nunc barbara tela,

≤line=595≥ Barbarus en miles foelicibus errat in agris.

Vos quaeso vestrae moueant quas foedere lecti

lunxistis nuptae, misere quas Barbarus hostis

Abripiet captas, moueat vos paruula proles,

Vnica quae nobis nunc spes est gentis auitae:

≤folio=E≥

≤line=600≥ Addite quod Dominus promißi haud immemor vnquam

Foelici incolumes ex bello nostra reducet

Agmina, nunc igitur patriae defendite fines,

Vt conseruentur fidei rata foedera sanctae.

Primus Militum. Explorabo meas vires, si forte leuamen,

≤line=605≥ Suppeditare queant populo sub mole ruenti.

2. Militum. Nil intentatum linquam, quo barbarus hostis

Det poenas, vitae spiracla nouißima fundens

3. Mil. Cuncta licet ferro longe lateque reuellant:

Non tamen iccirco me terror inutilis angit.

≤line=610≥ 4. Mil. Quin spero rigidos superare potentibus hostes

Armis, si faueat, qui vasti est arbiter orbis.

5. Mil. Portabo aduersum fidens ego pectus in hostem,

Cordaqe vulnificis transfigam inimica fagittis.

6. Mil. Afferet auxilium ex adyto sublimis olympi

≤line=615≥ Qui iustis totum moderatur legibus orbem.

7. Mil. Haud aegre patriae positurus nomine vitam

Coniunctis densos inuadam viribus hostes.

8. Mil. Pectori adaptabo vires, pectusque furori,

Infesti donec violentia corruat hostis.

≤line=620≥ Gedeon. Sic sic magnanimo praestantes pectore, sic sic

Pergite, lucescet tandem post nubila Phoebus.

Collisis quaßi crepitarunt nubibus ignes,

Vt quando aetherea Dominus nos conuenit arce,

Ibo igitur, coeli paucis vt numen adorem.

≤line=625≥ Primus. Nos in procinctu interea expectabimus hostem.

## 16. Actus tertij. Scena tertia.

Gedeon. Deus.



Gedeon. O Conditor rerum Deus,

Seruum tuum ne despice,

Nec grauiter obsecro feras,

Si forsitan fundat preces

≤line=630≥ Tuis molestas auribus.

Deus. Licet loquare, Gedeon

Gedeon. Non ambigo quin certius

Certißimo, nobis feres

Opem tuam, qua ex hostium

≤line=635≥ Nos explicemus caßibus,

Sed parce queso, si tuam

Nimis vrgeo patientiam.

Domine Deus, si per manum

Meam erues ex hostibus

≤line=640≥ Populum Israêl, fac vellus hoc

Humo quod instratum iacet,

Madescat imbre roscido,

Et tota terra sicca sit.[^11]

Miranda certe maximi

≤line=645≥ Bonitas Dei, acclementia,

Optemperare qui suis

Dignatur etiam seruulis.

Sed exprimendus ros venit.

Insigne testimonium

≤folio=Eij≥

≤line=650≥ Bonitatis vt sit, maximi

Ac optimi semper Dei.

In me furoris ne tui

Queso impetus desaeuiat,

Tuus secundo seruulus,

≤line=655≥ Si colloqui tecum audeat.

Fac rorulenta terra sit,

Siccumque vellus, dum suos

Sol obruit radios mari.

Praecipitat humida nox polo,[^12]

≤line=660≥ O inclytum Isacidum genus.

Res igitur hoc expostulat,

Sub pellibus quisque vt suis

Hanc transigat noctem, recens

Vt recreatis viribus:

≤line=665≥ Occurrat hosti exercitus,

Aurora crastina cum polum

Tinget corusco lumine.

Prim. Mil. Prudenter istud consulis.[^13]

## 17. Actus tertij. Scena quarta.

O Amor ô nulla superabilis arte Cupido

≤line=670≥ Magnificas tacito qui pede tollis opes,

Nemo tuas superum potis est vitare sagittas,

Sint homines tuti per tua tela minus.

Illa tulit Phoebus, Mars & Saturnia luno:

Aequoris illa Deus: Aetheris illa Deus.

≤line=675≥ Nos etiam sanctis colimus tua numina votis,

Blandus ades dum nox induit astra polo.

**Chorus.**

DVm ferox armis inimicus instat,

Ad montes vaga lumina

Proximos circunfero, si quid illinc

≤line=680≥ Forte appareat auxili.

At mihi coeli Dominus solique

Certam solus opem feret.

Ille, quid vano trepidans tumultu

Cor pulsas mihi pectora?

≤line=685≥ Ille sanctorum (mihi crede) custos

Noctes excubat & dies,

Victa nec blandi illecebris soporis:

Vnquam lumina dimouet.

Sospitem è cunctis Dominus periclis

≤line=690≥ Semper te bonus eruet.



## 19. Actus quarti. Scena prima.

Gedeon. Milites. Deus.

Gedeon. AVrea nunc motis Palantias emicat astris,

Germanoque locum cedit Latonia Phoebe.

Visam num precibus nostris concesserit aurem:[^14]

Qui circunfuso suspendit in aëre terras.

≤folio=Eiij≥

≤line=695≥ Tota quidem gelido tellus nunc rore madescit.

Tam siccum est vellus quam cum post tempora veris [^15]

Syrius exurit sitientes feruidus agros.

Quid multis? qui tot dubitat post edita signa:

Est dignus, tellus quem vasto absumat hiatu.

≤line=700≥ Carmine te celebri dominumque Deumque fatebor

Dum reget hos calidi vel guttula sanguinis artus.



## 20. Actus quarti. Scena secunda.

Oreb. Zeb. Zebee. Salmana Reges

vna cum suis militibus.

Oreb. COllegit hostis si dijs

Placet, feroces copias.

Nondum icta toties pectoris

≤line=705≥ Sani obtinens vel vnicam

Micam, popelii sordidi

Exosa turba gentibus.

Zeb. Impune non louis armiger

Animalculi vilißimi

≤line=710≥ Contempserat potentiam.

Quare fere tutißimum est

Vel tuta pertimescere.

Zebee. Aliquoties plebecula haec

Opprimitur iratis dijs,

≤line=715≥ Foeliciore protasis,

Sed clauditur Cathastrophe.

Salmana. Quasi sit genus mortalium

Qui curet, & non casibus

Regantur incertis vices,

≤line=720≥ Quibus ista mundi machina,

Similis manens sui, omnium

Vitam tuetur, ac fouet.

Oreb. Cùm crastinum diluxerit ˂ crastinm

Solis iubar: videbimus

≤line=725≥ Quid poßit hostis viribus.

Zeb. Neque dicta nunc velim mea

Sic accipi, quod rennuam

Cum gente ferro congredi,

Quam nominari vix fero.

≤line=730≥ Zebee. Iam septies nobis dedit

Poenas suae vesaniae

Vilißima haec plebecula,

Clementioribus hactenus

Nobis sed vsi. nunc ferent

≤line=735≥ Quod victor audebit ferox,

Oestro furoris percitus.

Salmana. Vigilatne miles excubans?

Primus militum. Vigilat, nec est qui non suam

Rectißime prouinciam

≤line=740≥ Nunc administret temporis,

Rex Salmana inuictißime.

Salmana. Isthuc volebam, nam solet

Vigilantia periculum

Quod imminet retundier.

≤line=745≥ Primus militum. Est vestra nobis maxime

Curae salus, facillime

Feramus hoc vt tedij,

Generare quod solet labor.

Oreb. Seruos fideles quod decet

≤line=750≥ Fecisse vos semper scio.

Proinde cum bello editae

Pacis fruemur commodo:

Feretis ampla praemia.

Zebee. Facite vt sciamus tempori,

≤line=755≥ Vel musca si praeteruolet.

Primus militum. Curabitur recte admodum:[^16]

## 21. Actus quarti. Scena tertia

Gedeon. Phara. Milites

Gedeon. INtempesta quidem nox est, & fessa labore

Corpora nunc essent grato recreanda sopore:

Hostica sed Dominus vult nos inuadere castra,

≤line=760≥ Auspice quo foelix iam nunc cadet alea belli.

Primus militum. Num graue sit vitam posituro soluere somnum?

2. Militum. Est quocunque vocat Dominus sine murmure eundum.

3. Militum. Nectam alas humeris, pedibus talaria nectam,

Consequar vt celeri Regem Gedeona cursu.

≤line=765≥ 4. Militum. Degener haud vnquam remorabitur optima terror

Pectora, quae virtus incendit laudis amore.

5\. Mil. Intrepidus quocunqe voles, & duxeris, ibo.

6. Mil. Fidus ego fuero Gedeon tibi semper Achates.

7. Mil. Quolibet abducas vel mortis claustra subibo.

≤line=770≥ 8. Mil. Ardet pugnandi miro mihi pectus amore.

Gedeon. O animis validi Abramidae, nunc fortibus armis

Has aptate manus, queis duros ante labores

Pro patria a Domino promissa saepe tulistis.

Non procul hostis abest, vicino hostilia castra

≤line=775≥ Sunt defixa loco, pellendus milite forti

Nunc erit, aut seruum praebendum in vincula corpus.

Nunc memores patriae, nuptas & pignora chara

Voluite, victrici patrios inuisere dextra

Sit nunc cura lares, pulchrum est audere paternos

≤line=780≥ Defensare locos; pulchrum est pugnando tenere

Promissas nostris olim maioribus vrbes.

Non vos luctificae mortis, non tristis imago

Bellorum moueat, forti quin pectoris aestu

Pergite, nunc hosti vestras ostendite vires.

≤line=785≥ Nunc animis opus est, nunc vos defendite telis.

Fingite nunc nuptas, & auos, charosque parentes

In vestris gladiis solam retinere salutem.

Pergite nunc porro, qua monti vallis adhaeret,

Fons vbi bullit Arad tenui pellucidus vnda

≤line=790≥ 9. Mil. Ductorem sequimur quo tandemcunqe vocemur.



**Chorus.[^17]**

REgnator orbis vnus, & verus Deus,

Solumque numen propitium, pollens, potens,

≤folio=F≥

Idem seuerus vltor, & clemens pater.

Tuis tremendus & seuerus bostibus,

≤line=795≥ Tuis amicis lenis, & salutifer,

Irae timendae, sed tamen placabilis,

Amore feruens, idem, & irritabilis.

Nos seruitutis iusta presserunt mala,

Meritasque poenas dedimus impij, impiis,

≤line=800≥ Benignitatis sed tuae tandem memor:

Maerore pressos, obrutosque luctibus

Leuas beato gaudiorum nuncio.

## 23. Actus quinti. Scena prima.

Deus. Gedeon.

Deus. HVc aures patulas Gedeon, huc lumina flecte.

Gedeon. Asto paratus obsequi, tu praecipe.

≤line=805≥ Deus. Magna nimis tecum populi vis tendit in hostem,

Quam non beabo gloria victoriae

Ne quando auertens recto de tramite gressus,

Et mente male grata Israêl, velut solet,

Hunc mihi promeritae decerpat laudis honorem,

≤line=810≥ Propriis redemptam iactitans se viribus.

Nuncius haec igitur cunctis expromito dicta:

Ambage nulla nuncium circumloquens,

Si quis degenerem non prorsus mente timorem

Exclusit, aedes vt paternas hinc petat.

≤line=815≥ Gedeon. Nulla mora est in me, tua iussa facessere regnum est,

O qui latebras mentium abditas vides.

Languida si pauidus cuiusquam pectora terror[^18]

Occupat, abire hunc praecipit Deus ad suos,

5. Israel. Frustra tentamus Iudaica regna tueri

≤line=820≥ Imbellis huius signa sectati ducis.

Hostiles quoties turmas & castra recordor

Terrore sanguis frigidus mihi diffluit.

Gedeon. Quid tacitus voluis quod aperta fronte fatendum est?

Quid gannientis vulpis instar murmuras?

≤line=825≥ 5. Israel. Hinc pugnare vetat mens quae labefacta timore

Curas medullis intimis premit graues,

Hinc pugnare iubet pudor, huc ita fluctibus illuc

Luctantibus certi nihil tenens feror.

Gedeon. Non intrat reprobum fidei spes credula pectus

≤line=830≥ Isthinc facesse dedecus nostrae domus.

Defecere duo & viginti millia castris,[^19]

Superant decem tantum virorum millia.

Deus. Magna nimis rursus populi vis tendit in hostem,

Sed imperatis te meis accommoda.

≤line=835≥ Non procul obliquo lustratur flumine vallis,

Vbi indicabo quos velim hosti occurrere.

Pergite qua nunc me praeeuntem cernitis, ipse[^20]

Sic vult ab alto qui regit mundum aethere.

Qui desumpta manu canis instar flumina lambent.

≤line=840≥ Iubeas seorsim a caeteris consistere.

≤folio=Fij≥

i\. 4.

Gedeon. O comites dum facta dei miranda recordor

Obstupeo, verbis ora nec praehent iter.

Nos igitur quoniam nescimus sensa Tonantis:[^21]

Parere tacitos numinis iußis decet.

≤line=845≥ Hunc Dominus fluuium degustet quisque bibendo

lubet, patrabit suspicor quiddam noui.

Tum Deus. Qui lympham hauserunt canis instar forte trecenti,

Comitatus istis dißipabis Madian.

Gedeon. Vt valeant igitur reliqui te authore iubebo,

≤line=850≥ Cibisque sumptis cum hoste conseram manus.[^22]



## 24. Actus quinti. Scena secunda.

Cantent Madianitae.

≤line=4≥

BAcche pater viridi radiant cui cincta corymbo

Tempora, largifluus semper adesto tuis.

Optima tu grauibus praestas medicamina curis,

Et recreas dulci tristia corda mero.

≤line=855≥ Tu praestas modulos, tu praestas carmnis artem,

Soluis in artifices nescia membra gradus.

Mane voco te, te voco, quando mergit in alto

Antipodas visens aequore Phoebus aequos.

## 25. Actus quinti: Scena tertia.

Gedeon. Milites. Dominus,



Gedeon: NOctis adest medium, placido nunc munere somni

≤line=860≥ Mortales gaudent, taciturna silentia noctis

Nunc regnant, fulgent tacito vaga sydera coelo.

Pergite foelicis subituri praelia pugnae.

Primus militum. Nunquam commisit quin re promissa probaret

Auspice quo belli casus tentare supremos

≤line=865≥ Est animus, quare te Dux spes optima lactet.

2. Militum. Non metuo quicquam, valet hinc procul improbus ille

Et metus, & stultam quotquot ludibria mentem

Conturbare solent, suspiro tempora pugnae.

3. Mil. Te duce nequaquam numerosi militis hostem

≤line=870≥ Extimeo, qui non vllo virtutis amore

Efferus, & nulla qui relligione mouetur.

4. Mil. Deseret vnda prius nudos in littore pisces,

Et Phoebus tenebras facto sibi foedere iunget,

Quam tua sectari dum res sinet arma recusem.

≤line=875≥ 5. MiI. Quanquam Israelem durus perterreat bostis,

Qui tamen auspicio Domini iusta induit arma:

Praeditus hac mente est vt nulla pericula curet.

6. Mil. Nos non concursus pugnae, non vlla negamus

Fortiter atroci tentare pericula marte,

≤line=880≥ Cumque hoste audaci cupio concurrere pugna.

Gedeon. O gens lecta Deo qui cocaua nubila coeli

Qui mare, qui terrae totius maxima regna

≤folio=Fiij≥

Imperio fraenat stabili, qui sedibus istis

Expulit immanes hostes, qui patribus istam

≤line=885≥ Exhibuit terram, nos nunc defendet, in illum

Si modo spem vitae ponamus fortiter omnem.

Deus. Matura Gedeon latebrosae hoc tempore noctis,

Huc pergas, vbi nunc hostis tentoria fixit,

Quod si forte tibi pectus timor horridus angit.

≤line=890≥ Si solus tentes quae sunt obeunda pericla:

Phara puer tecum descendat, fortius istud

Aggredieris opus, patulis quando auribus horum

Audieris voces. Ged: faciam quod praecipis vltro.

Mecum Phara. Prope est vigilum custodia, gressum

≤line=895≥ Comprimo, sed patulas huc aures arrige, si quis

Forte per obscuram denarret somnia noctem.

## 26. Actus quinti. Scena quarta.

Madianitae. Gedeon. Phara.

3. Madianitarum. EHeu recenti corda palpitant metu,

Mens horret, haeret vox in ipsis faucibus,

Nec ora verbis peruium praebent iter,

≤line=900≥ Nocturna sic me visa miserum territant.

Quartus. Quibus obsecro vexatus es phantasmatis?

Tertius. Hoc somnium pectus mihi hercle lancinat,

Vulgariter siquidem solet prouerbio

Dici, sub auroram esse vera somnia.

≤line=905≥ Quartus. Nunc porro quale somnium fuerit sciam.

Tertius. Videbar alta sub quiete ex hordeo

Cinericium panem videre, Madian

Qui castra magno dißiparet impetu.

Quartus Similia saepe animus mihi monstra ingerit.

≤line=910≥ Porro fatebor quae mihi mens dictitat.

Est hordeum inter grana vile caetera,

In Israel sic Gedeon vilißimus.[^23]

Subuertet hostis castra Madianitici.

Quae polliceris esse vera res docet

≤line=915≥ Deus ô Deorum maxime, ac fortißime.[^24]



## 27. Actus quinti: Scena quinta.

Gedeon. Milites vtriusque partis.

Gedeon. NVnc hosti tempus validas ostendere vires.

Sit mora tarda procul nunc est victoria certa.[^25]

Quisque tuba crepitet, cum res & tempora poscent,

Exclametque Dei gladius, Gedeonis atque.

≤line=920≥ 1. Mad. Vicerunt verpi, vitam fuga sola tuetur,

Consulite Reges inclyti vobis fuga.

1. IsraeI. Vicimus ô comites, fugientem caedite turbam,

Quis hic locus? quae regio? quae mundi plaga?

2. Mad. Vbi sum? sub ortu solis? an sub cardine

≤line=925≥ Glacialis vrsae? an occidente sub polo?

Quas trahimus auras? quod solum fesso subest?

Vbi socij? forti ille vbi grege militum

Animosus Amalech? quanta strages contigit?

Socij cruenta caede confecti iacent

≤line=930≥ Vbi tela? vbi arcus? arma quis viuo mihi

Detrahere potuit? o vices rerum asperas

Libet meum videre victorem, libet,

Exurge victor quem nouum coelo pater

Genuit relicto? ad arma, ad arma, quis fragor?

≤line=935≥ Quis terror iste? quis tot inuexit cruces?

Vbi me recondam? quaue tellure obruam?

Quis Tanais, aut quis Nilus, aut quis Persica

Violentus vnda Tigris, aut Rhenus ferox

Tagusue Ibera turbidus gaza fluens,

≤line=940≥ Caput hoc malis praesentibus subduxerit,

Spes nulla postquam monstrat afflicto viam?

Zebee. Quisquamne regno gaudet? ô fallax bonum,

Quantum malorum fronte quam blanda tegis.

Vt alta ventos semper excipiunt iuga,

≤line=945≥ Rupemque saxis vasta dirimentem freta

Quamuis quieti verberant fluctus maris.

Imperia sic excelsa Fortunae obiacent.

Gedeon. Siccine fraterno tinxistis sanguine dextras?

leter hos procul posita mora

≤line=950≥ Interfice, inferias meis

Vos mitto fratribus impij.

Blasphema tandem turba sic poenas luit.

Laus aeterna Deo, & perpetuum decus,

Qui nos eripiens omnibus ex malis,

≤line=955≥ Monstrauit populo quam faueat suo.



# Back



Τέλοs.

Suo Liberto Houthem, Ioannes

Berghius, Leodius.

QVam decuit tantas Gedeonem sumere laudes

Hoc ex elogio docte Liberte tuo?

Vt nihil hic tragica quod non grauitate feratur,

Quod non sermoni congruat atque rei?

Ad viuum votiua viri suspiria fingis,

Cum populi motus clade precatur opem:

Et velut è coelo monstras responsa, placentes

Aras, diuina foedera pacta fide:

Ac dein, Heroem qualis fiducia coepit

Cum iussum properans aggrederetur opus.

Denique conflictus ceu vero Marte furentes,

Hosteque de victo parta trophaea refers.

Scilicet euentus prudens sic instruis omnes,

Ac rerum seriem, ceu modo visa geri.

Hoc opus vt praestans, illi quoque ture dicasti:

Plurima quem faciunt cum Gedeone parem.

Et Dux & Pater est superis donantibus iste,

Et sibi commißi gloria magna gregis.

I nunc ergo liber, tam dignus & exprimat actor,

Quam te Moecenas dignus, & author habent.

≤folio=G≥

Bartholomeus Honorius Leodius

Canonicus Floreffiensis ad Lectorem.

LIbera letetur Liberti Legia Lusu,

Quo voluit matrem iam recreare senem.

Colligat ergo nuces quas proiicit ille, iuuentus,

Forsan & his vsos proderit esse senes.

Visus erat foelix ob amicum Scilla Metellum,

In quo nil veri, Lector, amoris erat:

Gratulor ipse mihi quod me Libertus amantem

Non ficta reclamet, Consul vt ille, fide.

O me foelicem tantae probitatis amico,

Cui cumulat flores florida nostra domus.

Quemque domus Dominus virtutis praedicat ergo,

Et regni socium vellet habere sui.

Hic est si nescis sacer ille Dupasius Abbas,

Cuius honoratum Sambria spectat opus.

Viuat vterque diu nostrorum gloria vatum,

Nosque suis pasci lusibus ambo sinant.

FINIS.

REVERENDO IN

CHRISTO PATRI AC

Domino D. Gulielmo du Payx Monasterij

Floreffiani Abbati multò dignissi¬

mo Gualtherus Morberius

Typographus.

D. P. S.

SAlue cura Deûm, pacis fidißime custos,

Laus & pierij gloria prima chori.

Salue magne parens, per quem Floreffa triumphans,

Optima laetitiae debita corda gerit.

Salue pacificum Gulielme piißime nomen,

A proauis tractum pacificator habens:

Et lege mittentis pacato carmina vultu,

Quae dat Morberica sedulus arte labor.

An tibi turpe putes libris fauisse premendis,

Atque Typographicis posse vacare notis?

Non puto: nam docto cum vate Typographus vnam

Propositam laudem, quam mereantur habent.

Scilicet ille suam faciendis versibus artem,

At factis operam versibus iste locat.

FINIS.

Respondet hec Tragicocomedia Historiae quam

recensent sacra biblia: Iudicum 6. & 7.

quare non nisi vtiliter iuuentus

eam addiscet atque exhibebit.

Sic sentio Anthonius Ghenart.

[^1]: *In margine*: Floreffiana domus plurimis iisque doctissimis Poëtis
abundat, totus nimirum grex ad pastoris sui exemplum componitur.

[^2]: In margine: Constituat sua Gedeon ex Angeli praescripto super
lapidem. Tangat illa Angelus ignis ea denique consumatur ac evanescat
Angelus tum rursus Gedeon

[^3]: In margine: Tuba, clangorem alacriter excitet.

[^4]: In margine: Traiiciant Iordanme

[^5]: In margine: Ingrediantur sua tentoria Reges.

[^6]: In margine: Desideat exercitus in valle, cibo se recreaturus.

[^7]: In margine: praeconi.

[^8]: In margine: praecone digresso

[^9]: In margine: Praeco educens milites ad Gedeonem.

[^10]: In margine: Oratio Gedeonis, ad milites.

[^11]: *In margine*: Irroret Deus solum vellus, terra circum circa
manente sicca. Tum Gedeon.

[^12]: In margine: Reversus ad milites.

[^13]: In margine: Recipiant se in scenas Tum ex Madianitis duo, in
terram effusi ??BB

[^14]: In margine: Circunspiciat Gedeon humum num madeat.

[^15]: In margine: Eat nunc, ut videat, madeatne vellus.

[^16]: In margine: Recipiant se Reges in sua tentoria.

[^17]: In margine: Moventur castra.

[^18]: In margine: Conversus ad suos.

[^19]: In margine: Conversus ad Deum.

[^20]: In margine: Gedeon reliquis militibus. Sequuntur milites quocum
pervenerint, Deus Gedeonem hoc alloquio compellet.

[^21]: In margine: Procumbant alii bibituri, alii manu ad os proiiciente
lambant aquam.

[^22]: In margine: Ingrediantur Milites.

[^23]: In margine: Haec audiens Gedeon provoluat se ad Deum adorandum.
˂pronolvat.

[^24]: In margine: Prodeant Reges Madianitarum.

[^25]: In margine; Mixtum carminis genus.

