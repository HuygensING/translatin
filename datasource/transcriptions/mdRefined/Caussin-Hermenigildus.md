# Front

/

≤page=i≥

HERMENIGILDVS.

ACTIO ORATORIA.

≤page=ii≥

≤page=iii≥

ILLVSTRISSIMO ET REVERENDISSIMO ANTISTITI HENRICO GONDIO, Cardinali,
Radesiensi Episcopo Parisiensi.

*DVBITAVI saepè (Cardinalis* *Illustrissime) quo telo potentius feriret
animos Eloquentia, num vincta, num soluta* *oratione. Magna certe est in
versibus illecebra, quos hamos et quasdam veluti* *mentis περόνας
veteres non inconcinnè dixerunt: Sed suum quoque grandis et accurata
regnum exercet in mentibus Oratio. Est enim Eloquentia flumen mentis,*
*quod profecto sine istis numerorum vinculis fluit liberiùs, et quo
minus habet affectatae industriae, mouet efficacius. De* *≤page=iv≥ hac
re cùm mecum nuper dissereret Petrus Mathaeus, is qui lucem veritatis*
*historiam, vicit ingenii luce, et in oratorum partes vehementius
propenderet,* *Hermenigildum nostrum, quem actione* *oratoria scriptum
prope verebar ad quadrigas poëticas pedestri itinere committere,* *sua
mihi suasione, sub tuis auspiciis, cui* *sciebat non ingratum fuisse, de
manibus* *expressit. Non dubito quin Rex martyr* *sua commendatione
magnus, tuo iam calculo probatus, fidentius exire possit in publicum;
certe nemo est qui non magno sensu pietatis excipiat florentissimum
iuuenem, qui in Christi caussa duo quae in rebus humanis maxima sunt, et
fuerunt* *vitam ac regnum neglexit, et impendit.*

≤page=v≥

*ARGVMENTVM EX SS. GREGORIO ROMANO, TVROnensi, et Baronio.*

Hermenigildus Leuigildi Gothorum Regis filius ab Ingunde Sigiberti
Francorum Regis filia, eius vxore, Catholicis aggregatus, nouercalibus
odiis dirè exagitatur, tandemque iussu patris aerumnoso carceri sub
ferro et cilicio mancipatus, cùm Arrianam haeresim constantissimè
respueret intempestae noctis silentio, pro retinenda fidei integritate
ceruicem praebuit carnifici, martyr longè illustrius suo cruore quàm
regali purpura nobilitatus.

≤page=vi≥

DIVISIO ACTIONIS.

PARS PRIMA.

*Hermenigildus Goizuinthae nouercae malis* *artibus, et Leuigildi
Patris, qui eum inflammato animo prosequebatur armis vexatus,* *statuit
se potius inermem parenti sistere, quàm* *repugnando eius salutem in
discrimen adducere.* *Hoc illi Erasistratus Dux, consiliorum omnium*
*socius acerrimè dissuadet. Verùm Recaredus Leuigildi minor natu filius,
ad fratrem, cum Legatis à Patre missus, pacis sancit foedera, et
Hermenigildum haudreluctantem in proxima parentis castra pertrahit.*

PARS II.

*Dariaces et Hermenifridus potentes aulici, Gorzuinthae in scelere
administri de* *opprimendo Hermenigildo deliberant. Leuigildus Rex, cum
tardiùs veniret Recaredus, iubet cani classicum, magnâ calumniatorum
laetitiâ: Sed* *repente aduolat pacis nuncius Recaredus, quem* *mox
Hermenigildus frater consecutus, ad Patris* *pedes aduoluitur.
Leuigildus eum erigit, et ingen≤page=vii≥ti gaudio delibutus filii
squallorem, Regii cultus* *magnificentia, triumphorumque ornamentis*
*abstergit.*

PARS III.

*Hermenifridus et Dariaces nouis vulneribus veteres cicatrices rumpunt,
et suspicacem Leuigildi Regis animum confictis adulterinis literis, non
leuiter aduersus Hermenigildum* *incendunt. Nec mora, Rex filium
accersit, accusat, insectatur, Regiis vestibus exutum cilicio induit, et
diris catenis constrictum addicit carceri.*

PARS IIII.

*Hermenigildus apud Patrem, et Regii consilii consessum, in cilicio, et
catenis praeclaram habet apologiam; sententiis in varia distractis. Rex
sibi nihil deliberatius esse dicit quàm* *Hermenigildum filium, nisi
religioni nuncium* *remittat, de medio tollere: quod cùm Iuuenis
constantissimus facere recusaret, in carcerem retruditur. Durias
Hermenigildi Comes indiuiduus,* *calumniatores cruenta palma exultantes
acerbis* *vocibus insectatur.*

PARS V.

*Leuigildus intempestae noctis silentio Tribunum mittit ad filium, qui
ei vltimam* *≤page=viii≥ necessitatem denunciet. Ille feralis sententiae
fulmen quasi caelestes nuncios excipit: cumque denegatis Catholicorum
Episcoporum alloquiis, Arriani se illi insinuare cuperent, eorum
dogmata* *moribundus execratur. Tandem post grauissimos* *cum fratre
Recaredo, et Erasistrato sermones habitos, ceruicem praebet carnifici.
Vix è vita excesserat, cùm coelestes flammae, et Angelorum chori* *eius
innocentiam testantur. Leuigildus Pateraf.* *fusus innocentissimi
Iuuenis feretro, veniam postulat, et fatum suum acerbissimè deplorat.*



# Main



## 1. PERSONAE.

*Leuigildus.* Rex *Hermeni. mart.* Regis filius I.

*Recaredus.* Filius Regis. *Erasistratus.* Principes.

*Cardaces.* Principes. *Durias.*

*Sophroniscus.* *Athaulphus.* Legati.

*Dariaces.* Duces. *Gesnericus.*

*Hermenifridus.* *Igerdes.* Magistri

*Leonidas.* Tribunus. *Alaricus.* Militum.

≤page=1≥

## 2. PROLOGVS.

*INSTINCTVM furiis scelus* *exitiale nonercae,*

*Et nati immerito respersum sanguine patrem*

*Pulpita nostra sonant. O tu qui* *foedere certo*

*Res hominum euoluis genitor, quae causa pudicum*

*Extrusit iuuenem tanto de culmine rerum?*

*Vix dum illi flanos prima lanugine vultus*

*Induerant anni: qualis se caudice trudit*

*Flos tener, atque hospes lucis Titana salutat,*

*Veh misero incussus coeli formidine grando*

*Purpureum elisit caput, et praecerpsit ouantes*

*Terrae diuitias: Talis se mente ferebat*

*Magnanimus iuuenis, sacro maturus honori,*

*Cum vota exscindit mulier, reuolutáque pensa*

*Parcarum inuertit, surgentem ad pondera* *dextram*

*≤page=2≥ Tot sceptrorum, odiis, et acerbo funere pressit.*

*Sed tamen impendit vitam coelestibus, insons*

*Insontem, doctus pro religione pacisci.*

*CAEDITVR, ET VINCIT SVRGENS PER VVLNERA VIRTVS,*

*AVREVS HIC TRVNCO RAMVS* *DE CAVDICE VERNAT.*

≤page=3≥

## 3. PARS PRIMA.

HERMENIGILDVS

ERASISTRATVS.

*HERMENIGILDVS GOIZVINTAE NOVERCAE malis artibus, et Leuigildi Patris
armis vexatus, de suo negotio deliberat.*

*HERMENIG.* QVO me in rerum mearum articulo pater deprehendat, Vides
Erasistrate, virorum omnium suauissime. Iam eò nos adegit inimicorum
atrocitas vt ≤page=4≥ aut caedendum sit, aut moriendum, quorum alterum
crudelitatis est, alterum calamitatis. Sed veniat sanè genitor mihi
semper iniquor quàm eius humanitas postulabat, veniat et quicquid dedit
ipse sanguinis maleuolorum meorum artibus exulceratus hauriat. *Testor*
*te sancta Pietas*, Satis animi est, satis in militum fide ac robore
praesidii constitutum, si vellem armis decertare, et vim. quam vltima
necessitas in istis casibus extundit, ad repellendam iniuriam exerete;
sed neque hoc Deus sinat, neque tam tetrum facinus sol istis oculis
quibus collustrat omnia videat, moriar inermis, purus, illibatus, et
*optimae conscientiae gloriam ad manes vsque cinerésque* *transfundim*.
Vide igitur inuenum amantissime, an parentem adeamus, vt si animum eius
emollierimus salutem, sin vero inimicorum odia plus valuerint mortem
quae nos istis cruciatibus exsoluat assequamur.

≤page=5≥

ERASISTRATVS.

*Hermenigildi Comes dissuadet ne se paterno furori nouercae artibus
instigato committat.*

TVAE quidem illae voces (Princeps omnium optime atque innocentissime)
grauissimis dolorum stimulis adeò pectus effodiunt, vt non modo
deliberandi facultatem, sed loquendi facilitatem eripiant. Verum quo
innocentiam tuam in his rerum acerbitatibus pestifera afflatam calumniâ
indigniùs exagitari video, eò vigilantius consulendum arbitror, vt illa
misera et diù iactata reflantibus fortuna ventis in tuto atque hospitali
portu conquiescat.

*HERMIG.* Rectè mones, agedum consulamus.

*ERASIST.* Tu igitur te praesidiis omnibus exarmare et patrem nudus
adire ≤page=6≥ poteris, quale est istud (*Hîc te salus appello*)
consilium? est quidem fateor innocentiae tuae, nihil timere, tutam se
vbique sua conscientia arbitrari, rumores contemnere, *vitam et facta
telis hostium praetendere*, sed tamen vide ne tu dum aliorum mores ex
tua tibi innocentia depingis, in eos te laqueos coniicias vnde nulla
ratio expediendae salutis deploratis rebus oriatur.

*HERMENIG.* Quomodo?

*ERASIST.* Tu scilicet patrem adibis? vtinam is esset quem tuto adires
pater, tu hominem adibis ingenio saeuum, insolentem victoriis, natura
turbulentum: fac tamen blandum, fac mitem, fac sui nominis memorem, et
sanguinis, quando ei per nouercae, et inimicorum tuorum furias licet
quiescere? qui animum iam capitali odio vlceratum perpetuis instigant
taedis, vt si quo tempore communis natura maleficio reclamaret, tamen
inter eorum tumultus compressa atque illisa conticesceret.

≤page=7≥ *HERMENIG.* Qua ratione?

*ERASIST.* Illi sunt qui te veneficum, parricidam, hostem patriae,
bustum legum, carnificem bonorum omnium, funestis omnino apud patrem
depingunt coloribus. Eorum petulantissimis vocibus iniuriosi senis aures
occupatae, nullum innocentiae tuae locum reliquere. Quos ad vim
perditorum hominum infringendam, ad vitae praesidium, ad perfugium
salutis fidissimos comparasti milites, hos ad suam perniciem et patriae
vastitatem instructos, clamat. Fertur ardens libidine, aestu febrique
intemperantis animi iactatus, cruorem sitit tuum, hunc sibi non libandum
leuiter. Sed ex asse profundendum putat.

*HERMENIG.* Qui scis fortè iam nobis est conciliatus.

*ERASIST.* O Deus immortalis: quid tibi praeter miseram animam
reliquerit vides, regiis ornamentis exutum, paternis extrusum aedibus,
inopem, afflictum, vagum, mari et terris persequitur, con≤page=8≥iurato
in vnius perniciem toto elementorum onere, manes ipsos si viuus peteres,
te ad inferos vsque insaturabili odio prosequetur. Et nunc in tot
angustias coniecto, quam partem quietis concedit? Habent istud certè
miserae fugitiuaeque belluae, vt si quando vis acrior venatorum in earum
perniciem incubuerit, per dumeta salebrasque flexuosas iter salutis
expediant, et gelidis amnibus circunfusae tantisper à defatigatione
conquiescant. Tibi non aula, non lectus, non solitudo ipsa infelicium
commune perfugium ad quietem data, paternus vbique occurrit furor,
vbique saeui et minaces gladii in tuum iugulum intenduntur, vbique
latronum debitae ceruicibus secures regiae soboli formidandae.

*HERMENIG.* Verum est, at fiducia et patientia mea mitescet.

*ERASIST.* Tu isti homini te inermem credes? ô miseram vitae rationem ô
nimis credulam in propriis periculis inno≤page=9≥centiam, crede te
potius immitium belluarum latibulis, crede Leonum Tigriumque furoribus,
quam te isti perfidiae committas.

*HERMENIG.* Quid igitur, pugnandum est?

*ERASIST.* Enimuero pugnandum est quando in solis armis constitutam esso
salutem inimicorum voluit immanitas, non is ego sum, qui nefas suadeam,
qui probem parricidium: magna vis est fateor paterni sanguinis, cuius si
quae macula concepta est à corpore manat in animos, et mentem
inexpiabili sacrilegio irretitam, dementia atque furore confundit. Non
hoc ago vt patris iugulo ferrum intentes, sed vt vitam ab inimicorum qui
patrem circunstant atrocitate vendices. vtere naturae legibus quas ne
belluae quidem ignorant, vim potes libertatem. Quod si ciuilium nobis
armorum subeunda est crudelitas, faciamus saltem quod boni gladiatores
≤page=10≥ solent, vt ferrum virili animo excipiamus: Sed omen Deus
auertar, omnia si vis in tuto sunt. Te flos militiae delibatus stipat,
apparatae sunt copiae, illibatae pecuniae, boni socii, amici fideles,
commeatus profluentes, castra oppidò perquam munita, si modo sit is qui
nunquam defuit hominum victor, scelerumque triumphator animus proximam
libertatem video.

DVRIAS HERMENIGILDVS LEGATI

*Afferuntur nuncii de Recaredi in castra repentino aduentu.*

*DVRIAS.* RECAREDVS frater tuus princeps illustrissime legatus à patre
venit in castra, petitque in conspectum admitti.

*HERMENIG.* O fortunatos nuncios, fac securè ad fratrem ingrediatur.

*DVR.* Vides praenuntios.

≤page=11≥ *LEGATVS.* Frater tuus Recaredus Princeps Illustrissime
proximus est, nos interim cum oliuis, vt vides praeimus, pacis amatores;
pacis nuntii, pacis si per te liceat exoratores.

Reuerere (princeps optime) reuerere frondem istam quam otio et
tranquillitati consecrari coelestes voluerunt.

Reuerere tuos supplices, quos tibi non afflictae fortunae turpis quaedam
necessitas, sed officiosa pietas immisit. Reuerere Litas illas
maiestatis eximiae virgines, quae ad sempiterni numinis tribunal
peruigiles sedent et eos qui arrogantis animi fastu suos contempserunt
clientes seuerissimè puniunt.

Vtinam princeps optime possem tibi vno aspectu ob oculos ponere gemitus,
suspiria, turbines acerbae calamitatis, quibus in hoc impendentis belli
metu gens tua conflictatur: scio quia ista tua oculorum *fulgura repentè
in lachrymarum* *imbres liquescerent*. Quid mitissimo pectori tuo, cum
istis armis quae ad pa≤page=12≥triae subsidium non ad terrorem ciuium
exeri oportuerat, *quid per circuitum petis* *gloriam quae in manu est*?
Te Regem Gothorum non perditorem fata voluerunt. *Via tibi ad imperium
tota si nos audis oleis* *strata est*, per hanc non per miserabilium
ciuium strages licet tibi conscendere

*HERMENIG.* Pacis me semper amatorem habuistis Duces fortissimi, nunc
autem et authorem vt spero habebitis, vbi est frater meus?

*LEG.* Mox aderit.

RECAREDVS FRATER HERMENIGILDI.

*Suadet reditum ad Patrem, et persuadet.*

ANTEQVAM ea dicam quae à me legationis ratio postulat, scire aueo ad
fratremne an ad hostem venerim?

*HERMENIG.* Frater sum, Recarde, frater sum, accede complectere, ô
frater Recarede, ô frater.

≤page=13≥ *REC.* Me miserum quae castra olim hostium spoliis laeta, nunc
moesta videntur et lugentia tanti facinoris cladibus ingemiscere, hic
frater in proximo est pater, vterque armis infestus incurrit: quid agam
infoelix nisi vtriusque exercitus pondus excipiam et iter ad facinus meo
si possim corpore penitus occludam.

*HERMENIG.* Amplector tuam pietatem. Recarede frater, amplector
innocentiam.

*RECAR.* Frater (neque enim hoc nomen vnquam amittes) quo te tuorum
consilia, et in quam perniciem adegere, noui aequitatem animi tui, noui
eximiam pietatem, atque vtinam te tui similem maluisses, quam istam
exaggeratae virtutis indolem alienis coloribus infuscare. Tandem igitur
confligemus? tandem exerentur arma, et in diu meditatum scelus erumpent?
*O solem ipsum* *miserum, qui antequam abdat se in Oceanum* *germani
sanguinis maculas concipiet.*

≤page=14≥ *ERAS.* Disertior est iste orator quàm vellem, timeo ne quid
interturbet.

*RECAR.* Frater, quid moliris? patria est si nescis quam oppugnas, quae
misera, et ista temporum fuligine tetrè deformata eas ipsas manus quas
Deo immortali pro tua salute saepius innocentes obtulit, tibi nunc
supplices tendit, orat, atque obtestatur, ne se diripias, ne laceres, ne
spiritum quem illi à te refundi oportebat, per inauditum scelus eripias,
*ne tu in euersae parentis desolatis* *cineribus tuorum gloriam
trophaeorum constituas.*

*HERMENIG.* Absit à me frater, absit hoc scelus.

*RECAR.* Frater quid agis? pater est si nescis quem insequeris, fac te
in belli laboribus impigrum, in periculis animosum, in victoriis
foelicem, quale tandem futurum est istius foelicitatis praemium? miserum
me! iterum exclamare cogor, equidem illud dicere, exhorresco quod tua
humanitas non patitur, sed ≤page=15≥ tamen dicendum est.

Tu senem iam suo fato occidentem viuum et spirantem in patriae rogum
impones? Tu patrem de rerum humanarum culmine deiicies; *tu per
genitoris proculcatum cadauer ad imperii gubernacula transcendes*? et
erit fortasse aliquis proteruus atque insolens lixa qui cruentas
interfecti senis reliquias conto praefixas ostentet, spectaculum coelo
terrisque erubescendum, quasi vero non alia suppetant tuae istius
fortitudinis insignia, quam si cruore factorum tuorum annales inscribas.

Ego te per diuum religionem, per communem sanguinem rogo, per istam
dextram, per genua quae amplector, frater nostri tuique miserere.

*HERMENIG.* Surge mi frater, surge, quid facis?

*RECAR.* Flecte mentem istam, animum doma, vince iracundiam, noli in
pestem tuam proiectus incumbere, praesto est pater, cuius ego iussu in
haec ca≤page=16≥stra penetraui, qui te excipiat qui omnem simultatem
eluat, et jacentem illam atque inclinatam fortunam in pristinum decus
erigat, omnium qui te oderant consopitae sunt inimicitiae, odia in
fomite praefocata, conciliatae voluntates, omnes quotquot sunt mortales
aduentum tuum in castra quasi laetissimi syderis aspectum praestolantur.
Tu aut ocyus mecum in patris amplexum inuola, aut si adhuc in iracundia
persistis me vnum quaeso pro omnibus succidaneam victimam accipe, et meo
cruore quicquid malorum patriae ceruicibus impendet elue.

*HERMENIG.* Frater vicisti. quid vrges? Dei vindicem oculum testor,
nunquam in te et in patrem meum hostili, sed ne alieno quidem animo fui,
et haec quae vides arma, non sunt ad vim inferendam composita; sed ad
eorum infringenda consilia, qui facilitatem parentis in caedem
innocentis armarunt, nunc autem si omnia consopita sunt vt dicis,
≤page=17≥ sequor te, et sola munitus innocentia patri imbelles manus
offero. Praecede frater statim sequor.

*ERASIST.* Miserum me! Pergis Hermenigilde in carnificinam: vtinam vanus
sim augur, sed timeo ista verborum lenocinia, timeo blandam serenitatem,
suspecta sunt omnia. Ad summum si me audis *fortunae et nouercae male
creditur*.

*HERMENIG.* Noli quidpiam sinistrum suspicari (mi Erasistrate) ingenuus
est frater.

*ERASIST.* Sequor te ad pestem ante oculos positam, malo à te consilium
non probari meum, quam desiderari fidem.

*DVR.* Ego te per istam dextram, per genium, Princeps, obsecro tuis
potius, quàm hostibus crede, noli tanti discriminis aleam subire.

*HERMENIG.* Quid me excruciatis? alea iacta est. malo alieno scelere
extingui quam timiditate mea, eamus.

≤page=18≥

*Alaricus praemittitur à Rege qui Hermenigildum excipiat.*

*ALARICVS.* NVNQVAM Solem vidi placidiorem nobis hodierno illuxisse.
Hermenigilde Princeps, propera, dici non potest quanta fit in castris
tui aduentus expectatio.

*HERMENIG.* Ain tu? vbi est pater meus?

*ALAR.* Prope est, et te laetus, alacer, spei plenus expectat.

*HERMENIG.* Quid aiunt Duces, et milites?

*ALAR.* Mirus omnium fauor, plerique iam sparso cui aduentus rumore
gladios, et hastas coronarunt.

*HERMENIG.* Sunt inter istos Hermenifridus et Dariaces.

*ALAR.* Non vidi.

*DVR.* Et hoc timendum est.

*HERMENIG.* Eamus.

*ALARIC.* Deus immortalis pax hodie parta est, vnum timeo, aiunt
Nouercam crebros nuncios ad Regem mittere et ≤page=19≥ linguae flabello
totum istud negotium acerbe ventilare.

CALVMNIAE DETESTATIO.

*NVSQVAM visceribus Colchis inhospita*

*Tam crudele tulit virus in abditis*

*Quam lingua, anguiferi portio Cerberi,*

*Terrarum exitiis ferox.*

*Haec mittit iaculans spicula, spicula,*

*Quae Nessus furiae sanguine proluit,*

*Huic se fama volans ad latus applicat,*

*Et par exequitur nefas.*

*O proles Erebi, luctifici Parens*

*Et nutrix sceleris, dum tacitis volas*

*Pennis per nebulas, inficis, et fugas*

*Monstris attonitum Diem.*

*Tu quacunque gradum mobilis imprimis,*

*Semper liuor edax, et rabies malae*

*Mentis, praecipites ac furiae, tibi*

*Densis agminibus ruunt.*

*≤page=20≥* *Túm serrata fero pectine dentium*

*Consurgit series, ludum inamabilem*

*Morsu continuo ludere pertinax,*

*Tota heu stragibus incubat.*

*Non te vestibulis ardua sanctitas,*

*Non regalis apex summouet, improbâ*

*Artus semineces ingluuie voras,*

*Et cassa in tumulos furis.*

*Nunc per te mulier tot scelerum capax,*

*In seruile nefas sollicitat virum.*

*Priuignum exagitat liuida, et innocens*

*Caco marte petit caput.*

*Arbiter coeli venerande, cuius*

*Fulmen excussum pauet aula Ditis,*

*In tuos nulla satiata clade*

*Aestuat ira.*

*O tuae tandem miserere gentis,*

*Conde flammatas pharetra sagittas,*

*Aureo vultu grauidam malorum.*

*Discute nubem.*

*Thura nos aris dabimus sabaea*

*Compotes voti, tibi casta virgo*

*Et puer laeuis feriet canoro*

*Aethera versu.*

≤page=21≥

## 4. PARS II.

*DARIACES ET HERMENIFRIDVS GOIZuinthae in scelere administri de
opprimendo Hermenigildo deliberant.*

QVID *hoc sinistri* est quod hodie se rebus meis iam placidè fluentibus
illeuisse audio? Recaredum ad fratrem pacis internuncium esse profectum?
Nimis hic feriatur mucro, nimis cessant manus, nimis langore et socordia
virum fregimus. *Quid restitas anime? deses anime, quid fluctuas?*
Regnantem expectas Hermenigildum, et tuis inhaerentem ceruicibus durum,
atrocem, arrogantem, imperiosum? *Domino vel bono quidem tibi non est
opus,* ≤page=22≥ Eat qua semel lusit furor. I*amdiu vires* *collegit in
minimis, ne titubet in maximis,* *nondum quod toto animo facio iam
perfeci,* *vt sim pessimus.* Relinquenda sunt hodie veteris malitiae
tyrocinia et palmari aliquo scelere in ceruices adolescentis est
insaniendum. Sed video Achatem meum, et quidem opportune, Effare
Hermenifride, quid tibi animi est, triumphantem hodie videbis
Hermenigildum.

*HERMENIF.* Saeuit intimis visceribus infixus dolor, et lymphatam mentem
rapit, agitat, inuertit. Redibit igitur ille spoliis nostris ferox,
insolens, aestuosa blandientis fortunae abreptus impotentia? heu desides
furias quae tenuem homulum iam praecipitantem impellere non potuerunt:
heu frustra exhaustos Orci furores quam nobis male consultum est.

*DAR.* Censes tu exhaustos in tantillo scelere inferos? mitte curas, ego
illi tetrum et funestum reditum apparo.

≤page=23≥ *HERMENIF.* Dariaces, clypeum sumimus post vulnera, putásne
ipsi iam triumphanti fascinus nocebit inuidiae.

*DARIAC.* Sine me, sine *nihil tam altum fortuna constituit quò non
adrepant, inuidiae cuniculi*, sederit licet in Phraotis aut Cyaxaris
solio, ego cumulum diruam.

*HERMENIF.* Quin potius si adhuc salus in integro est, quando nihil
aliud possumus, mentem ad saniora consilia referamus.

*DARIAC.* Ignaue quid dixisti? tam opimam praedam in medio cursu
relinquemus?

*HERMENIF.* Innocens est.

*DARIAC.* At ego sum nocens.

*HERMENIF.* Satis diu, sed irritos arcus intendisti.

*DARIAC.* Postrema plaga, sed luculenta feriam.

*HERMENIF.* Nihil te pudor?

*DARIAC.* *Pudet me satis non esse impudentem*: tu verò abige istam et
ad virgi≤page=24≥nes ablega verecundiam. sed Regem video, qua mente sit
audiamus, et si ardere ignis inceperit affundamus oleum.

*LEVIGILDVS REX* *cùm tardius redirent pacis legati iubet cani
classicum, Sophron Princeps* *maturè dissuadet.*

QVANTVS sit dolorum atque incendiorum fomes filios genuisse, meis ego
damnis experior, cui *infoecundam illam foecunditatem* dii immortales
dedere, et in id solum patrem fecerunt, vt orbi terrarum essem
insidiantis fortunae spectaculum. Iam eò res deuenit vt hodie mihi filii
cruore assuetae exterorum triumphis manus sint respergendae, aut si iam
coelestibus viuo grauis, et inuisus, *hic degener, per artus patris
fugam* *illam suam explicet, et ex cruentis senis* *exuuiis, sui
sacrilegii trophaeum erigat*. Sed omen auertat Deus, faciam ego vt
scele≤page=25≥stus intelligat, dextram istam non minus esse in
debellandis hostibus, quàm in frangendis ciuilium discordiarum motibus
exercitatam, faciam vt totus orbis terrarum resciat in parentum
satellitio militare vltricem Nemesim, quae in filiorum consceleratorum
pectoribus tela suae iustitiae defigat. Non redit Recaredus meus, et
timeo ne execrandus ille in fratris caede proluserit, vt sicam eius
cruore intinctam in patris latus immergat, arma arma totis castris
expediantur, dent signum aeneatores, immergendus necessario scalpellus
vlceri: *Crudelem (vt* *aiunt) medicum intemperans aeger facit*. Agite
Duces fortissimi, videte an expediti sint milites, vt quamprimum in
aduersariorum castra inuolemus.

*HERMENIF.* Faciemus ô Rex, quod iubes, aiunt iam ex hostium parte
moueri signa, et Recaredum re infecta ad nos redire, restat vt armis
tota res disceptetur.

≤page=26≥ *DARIAC.* Armis ô rex non verbis frangenda est contumacia.

*LEVIG.* Ite et rem pro vestra prudentia curate.

*PRINCEPS II.* Recte ô rex imperasti, *omnis mora sed maxime in hoc
rerum* *discrimine odiosa est*, aut occupandum aut tolerandum facinus.
proimde antequam nos adoriantur, perrumpendum in eorum castra censeo.

*PRINCI.* Tui quidem arbitrii iubere ô Rex quaecumque salutaria duxeris,
*nobis* *autem sufficit obsequii gloria*: Verum si me audis, nihil in re
tanta praecipiti animo faciendum censeo. *Omnis mora* (inquit Cardaces)
*odiosa est sed profecto facit sapientiam*, ex aduerso *importunus
satelles* *iracundia praecipitare mauult in negotia, quàm* *descendere*.
Quid vnquam simile visum aut vbinam gentium auditum est? missus est ad
fratrem suum adolescens, tantae rei internuncius, qua vna omnium
fortunae, salus, vita continetur. Redit vna hora fortè tardiùs in castra
quàm expe≤page=27≥ctabas (ego et viuere et valere existimo) tu cani
iubes classicum, vt vbi ad arma conclamatum fuerit, repentino hostium
tumultu obruatur. Sed (opinor) hic adolescens aliquid laeti nuntiat
vultu enim vt video praefert quandam hilaritatem.

*IGERDES, REX* *Leuigildo afferuntur nuncii de* *Recaredi reditu et
Hermenigildi aduentu.*

*LEVIGILD.* AGE adolescens, ocyus expedi, quid nuncias?

*IGERDES.* Redit in castra Recaredus florenti vt video militum globo
praecinctus, aiunt in ipso comitatu fratrem esse.

*LEVIG.* Ain tu?

*IGER.* Aio quod ipse his oculis vidi.

*LEVIG.* Quid igitur sinistri dictitabant isti, signa iam ex hostium
parte ≤page=28≥ commoueri?

*IGER.* Quid dixerint alii nescio, quod vidi hoc affirmo. Recaredus
praesto est, et magnae vt opinor laetitiae nuncius.

*SOPH.* Deus immortalis quantum est in mora remedium! hic felicissimus
Gothorum populo dies meis consiliis illucescet.

*LEVIG.* Fac cito in patris complexum veniat.

*IGERD.* Quid si ipse Hermenigildus venerit?

*LEVIG.* De hoc alias nunc mandatum cura. Leuig. Recar. Fili quid affers
cito expone.

*RECAR.* Laetos et florentes nuncios mi pater, tuus ille, meusque
Hermenigildus nunquam à te quod sinistra hominum fama palam disseminauit
alienatus redit in castra, et vltro si iubes in tuos amplexus inuolat.

*LEVIG.* Praetexis fortasse mi gnate tanto facinori speciosum titulum,
et ≤page=29≥ fraterni amoris abundantia multa fingis, multa dissimulas.
Sed per Deum immortalem dic quò te vultu quibus te verbis excepit?

*REC.* Pater nihil eius affingo pietati quae plenam habet et cumulatam
laudem. Vidi his oculis iuuenem, aegrum corpore et animo, squallore et
luctu obrutum, heu quantum ab illo tuo Hermenigildo immutatum! Tamen
inter dolorum quae ipse constanti animo ferebat incendia, nihil de suo
casu querebatur, tantum dolebat se maleuolorum consiliis à tua
beneuolentia distractum. Iamque id consilii coeperat, vt se potius
inimicorum furori trucidandum obiiceret, quam in te durius aliquid
consulere videretur. Vbi vero me pacis internuncium vidit, repente arma
posuit, complexus est, illachimauit, haesimus in militum conspectu
mutuis amplexibus impliciti, mutuis lachrimis perfusi, iucundum plane
ipsis qui bellum et caedem antea spirabant spectaculum. ≤page=30≥ Nunc
autem vt planè eum intelligas sola innocentia securum, nudus et inermis
in tuum conspectum venit, iubensne admitti?

*LEVIGIL.* Volo, iubeo, concupisco. Heu vim sanguinis! heu blandum et
amabile filiorum nomen! *Ego parens esse* *sexagenarius disco*, et ille
ferox atque hostilis animus ad istius pietatis nomen tanquam fluctus ad
scopulum allisus euanuit.

*RECAR.* En pater quem requiris.

*HERMENIGILDVS* *paternis pedibus aduolutus.*

*HERM.* ADSVM pater optimè *tuus* *Hermenigildus*, quemcunque exitum res
tulerit semper tuus. Paterna domo expulsus eorum artibus, qui tuam
clementiam in caput innocentis armarunt, sine foco, sine lare, *orbis
terrarum exul, viuo*: Ante mortem pene vi≤page=31≥nis exemptus, inter
saxa et solitudines precarium spiritum duco, feris ipsis miserandus: si
nondum iras eorum expleuimus qui me insaturabili odio prosequutur, *et
tam feralibus eorum sacris deuota* *sum victima*, en pater inermes ad te
manus tendo, saltem hoc vnum erit iactatae fortunae solatium, ad tuos
pedes cecidisse, tuis genibus vltimos commisisse anhelitus, *et
innocentiam quam ferro vltra* *tueri nolui, cruoris mei riuo
depinxisse*.

*PRI. II.* Satis est (ô rex) magnanimo quod aiunt leoni corpus
abiecisse, erige supplicem, amplectere filium.

*LEVIG.* O nate! ô nate!

*HERMENIG.* O Pater!

*LEVIG.* A genibus manus remoue, et brachiis parentis collum implica.

*HERMENIG.* O Nate! ô nate!

*HERM.* O Pater.

*LEVIG.* O fili quibus te procellis iactatum teneo in sinu meo,
Hermenigilde fili, quam malè fuerat à sinistra fama tuae innocentiae
impositum! nunc au≤page=32≥tem ista fiducia omnes mihi hodie simultates
radicitus extraxisti, Erasistrate laudo fidem tuam.

*ERAS.* Possum tibi ô rex omni ratione hoc affirmare, dum inter tot et
tam crebras fortunae procellas aestuaret, non eum vitae desiderium
excruciabat, non terrebat mortis impendentis timor. Vnum tantum dolebat,
quòd mortui cineribus perfidiae macula per atrocem calumniam
imponeretur. Atque in id tantum hic ab eo secessus fuerat arreptus, vt
se flagranti inuidiae subduceret, donec eius integritatem temporis
aequitas efferret in lucem. Quamobrem vbi primum vidit molliores ad te
aditus patere, venit nudus, inermis, *tam plenus fiduciae quam
innocentiae*.

*LEVI.* Agnosco nate tuam integritatem et coelestibus gratias ago, atque
habeo, qui canos meos tam luculento hodie beneficio cumularunt. Exue
istas vestes, squallorem absterge, regales, et te dignos cultus assume
afferte ocyus ≤page=33≥ vestes magnificis operibus pictas, quibus filium
vestiam.

*HERM.* Pater antequam squallorem quem iubes exuam: eos omnes tibi
commendo qui fugam hanc miserrimam sunt consecuti, quibus nec in te
fides, nec in me beneuolentia defuit.

*LEVIG.* Eorum ego factum laudo, qui infelicis domini casibus
indoluerunt, et virum non fortunam sequuti sunt. Bene est, abunde est,
fortunatissimus hic Gothorum regno dies illuxit. Eamus nate: tu cum
fratre et proceribus ad regales epulas veni.

*HERM.* Erasistrate tuta sunt vt vides, omnia; aspicis etiam ciuium
trepudiantium choros obuiam procedere:

*ERAS.* Quidquid est, tria timeo, *Mare* *mortuum. Senem amatorem,
Nouercam blandientem.*

≤page=34≥

PROSPHONETICON.

*Princeps Sydere purior aureo, et*

*Phoebo formosior imberbi,*

*Optata diu gaudia defer*

*Regum soboles* Hermenigilde*.*

*Pressas galea fulgente comas*

*Phoebi tenera fronde serena,*

*Sudata Chalybs pondere membra*

*Nesciat, ostrum suscipe foelix,*

*Felix Princeps* Hermenigilde*.*

*Te sine solis lumina pallent,*

*Te sine marcent lilia pratis,*

*Nec dulce micant paestana rosis,*

*Nec vina placent dulcia Baccho.*

*Residi torpet Minius vnda,*

*Lutulenta Tagus polluit ora,*

Optate *tuis* Hermenigilde*.*

*At tu patriis redditus oris,*

*Reddis princeps dulce serenum,*

*Solis melius lumina fulgent,*

*Candent lilia pulchrius agris,*

*≤page=35≥* *Paestosque rosis purior ardet.*

*Iam vina placent, volucres rotat*

*Minius vndas, Tagus ipse suo*

*Iam luxurians mergitur auro.*

*Dilecte diis* Hermenigilde*.*

*Tibi flore canit puer aureolo,*

*Tibi virgo facis digna maritae,*

*Tibi cum senio mixta iuuentus,*

*Sonat arguto carmina plectro.*

*Dilecte viris* Hermenigilde*.*

*HERM.* Amplector vestra officia, nec me ingratum vlla vnquam dies
visura est.

≤page=36≥

## 5. PARS III.

*ALARICVS NARRAT AVLAE TOTIVS HILARITATEM, et tacitas calumniatorum
insidias.*

QVID sperem aut timeam, nescio. Regiae hîc celebrantur epulae
apparatissimis deliciis, nihil haec aetas vidit affluentius. Leuigildus
extersit vt videtur, omnes, doloris maculas, et totus est in suo
Hermenigildo oculis, animo, mente defixus; hunc audit, spectat,
demiratur. Sed interim agunt se per cuniculos arcana Dariacis et
Hermenifridi consilia, quo eruptura sint nescio, blandam tamen
serenitatem extimesco.

Sed adsunt veteratores vt video, expiscabor hic si possim quid alant
monstri.

≤page=37≥

HERMENIFRIDVS DARIACES POTENTES AVLICI, CALVMNIATORES HERMENIGILDI.

*Eius reditum extimescunt, et nouas calumnias* *meditantur.*

*HERM.* Iactatur vt vides nauigium nostrum mediis in fluctibus
praeferoci tempestate dum impotentis foeminae studiis seruiliùs
obsequimur: adorti sumus iuuenem in *hoc fortunae fastigio positum,*
*vnde iaculari fulmen possit*. Nunc autem quid illa consiliorum
nostrorum tam solers machinatio aduersus eius innocentiam profuerit
intelligimus. Ex perplexo negotio se expediuit, ad patrem rediit, ad
colloquium, ad amplexum, ad regias epulas, ad laetam et florentem
pristini status dignitatem admissus est. Quid moror? omnium calumniarum
aculeos extriuit, et luculentum suae innocentiae reliquit testimonium.
Iam restat vt parum foelicis in eo ≤page=38≥ opprimendo molitionis
periculum in nostra capita retorqueatur, nisi tu fortasse in rebus
turbulentis Deum elicias è machina, qui tantam malorum vim à nostris
ceruicibus amoliatur.

Animo tantum praesenti opus est: quò se totius negotii condat nodus,
peruideo, et à me superisne dicam an inferis fauentibus explicatissimè
dissoluetur. Hodie cum eius Nouerca Goisuintha communicaui consilia,
furit, afflictatur mulieris impotens animus, et imis antea visceribus
mersus totus recrudescit dolor, *statuit omnino* *aut perimere aut
perimi*. Me teque consiliorum socios et administros orat, obtestatur,
obsecrat, vt dolos omnes, consilia, machinationes, scelera in vnius
caput euoluamus mihi vero non placent tam longe accersitae et coloribus
minimè pertinacibus fucatae calumnniae. Quid fucum quaerimus? praesto
est in foribus veritas. Christianus est, et Romanus, quod ipse nunquam
si benè adolescentis animum noui negaturus est. Hac petatur, *hac fiat
impres≤page=39≥sio qua commodus patet vulneri locus*. Adulterinas
habemus literas quibus Hermenigildum à Christianis moneri, incitari,
obsecrari confingimùs, vt patrem quem per vim non potuit, per dolum
opprimat. Satis est. haec senis creduli et suspicacis animum facile
perstringent.

*HERM.* Proinde nobis adeundus est dum animo exulcerato fortasse adhuc
suspicionis haerent reliquiae sed ecce opportunè aduenit, nos communibus
auspiciis rem geremus.

*LEVIGILDVS AVDIT CALVMNLATORES.*

QVID tam sera sibi vult vestra gratuitio post Hermenigiidi filii
reditum, qui aulam vniuersam ingenti laetitia perfudit?

*DARIAC.* Gratulatio quidem illis relinquenda ô Rex; qui te ereptum
cupiunt rebus humanis: Nobis autem quid aliud restat in tanta
impendentis sceleris atro≤page=40≥citate praeter animi moestitiam,
squallorem, et luctum.

*LEVIG.* Bona verba, quaeso, quò spectant istae quaerimoniae?

*HERM.* Tuam salutem ô Rex, si nos audis.

*LEVIG.* Quomodo?

*DARIACES.* Hodie tibi postrema calamitas impendet, nisi tuus genius
hominum malitiam, telamque improbissimorum consiliorum praescindat.

*LEVIG.* Male ominamini. Reddita est rebus serenitas, Hermenigildus
rediit.

*HERM.* Vtinam staret adhuc in acie, timeremus armatum: sed sicam inter
latera vibrantem quis satis caueat?

*LEVIGIL.* Quorsum ista? noui filii animum, noui fidem.

*DARI.* Hei mihi misero et calamitoso! quia nimis securum tua te
foelicitas facit. Sed rex permitte nos de eo capite sollicitos esse, quo
vno omnium vita continetur.

*LEVIGIL.* Si quid monstri alit noua con≤page=41≥spiratio quam primum
enarrate.

*DARIAC.* Vis vno verbo dicam? Romanus est Hermenigildus, et eodem
religionis sacramento cum tuis hostibus irretitus.

*LEVIGIL.* Latinus est.

*DARIAC.* Est.

*LEVIGIL.* Romanorum ceremoniis initiatus.

*DARI.* Ita est: caetera tibi in mentem facilè venire possunt, quorum
sola recordatio confundit animum.

*LEVIG.* Quaenam illa?

*DARI.* Dicere exhorresco. Per filii scelus tuum caput hostes
licitantur, et quia vident illi arma minus prosperè cessisse, ad dolos
confugiunt, suadent vt se tibi conciliatum fingat, in aulam redeat, in
tuam se familiaritatem immergat, tandemque vbi commodum fuerit vltimam
aleam iaciat, sic enim est in his litteris quas intercepimus scriptum.
Quid ad haec?

*PRIN. 2.* Equidem satis mirari non pos≤page=42≥sum tam atrocem naturam,
tantis fictae humanitatis conditam lenimentis, sed ne quid in hac re
parum consideratè subrepat, censeo ô Rex vt filium quamprimum accersiri
iubeas, et ab eo qua poteris industria expisceris an vere Christianis
sacris se addixerit, quod si tuo iniussu fecerit quid facere debeas in
hoc negotio paterna authoritas satis admonet.

*LEVIG.* Ite, euocate Hermenigildum.

*DARIA.* Permitte igitur ô Rex nos discedere, nihil enim opus est vt
sibi aduersarios agnoscat.

*LEVIGILDVS EVOCATVM HERMENIGILDVM ACERBE increpat, et in vincula
coniicit.*

Nefarium; audax, execrandum caput, dic quo tandem pretio parentis tui
sanguinem hostibus addixisti? Ego te ab ista iacente atque inclinata
fortunaad hanc laetam et illustrem extuli, vt esset qui me calcibus
proculcaret? Ego te ≤page=43≥ miserum, vagum, naufragum meo sinu excepi,
vt exsecta praecordiorum vitalia vnguibus reuelleres? Ego inter istas
epulas quae penè mihi vltimae fuerunt, vota coelestibus pro tua salute
reddidi, vt me reddentem incussi in paternas à te ceruices mei ipsi
penates sepelirent? Quae Barbaria istud pectus finxit? Quis Laestrygo
deformauit? Quae Colchis flagitio, scelere, perfidia pestiferis venenis
infecit?

*HERM.* Quid feci pater?

*LEVIG.* Innocentissimum caput, quid fecerit rogat, et cum patrem
interfecerit

se innoxium putat.

*HERM.* Pater si possem diuinare, scirem quid velles? quid accusares?
nunc autem quia nihil aliud in mentem venit tacebimus, et si necesse est
moriemur

*LEVIG.* Videte istam frontem politam, istos oculos venustulos,
candidulos dentes, cerussatas genas; mollitudinem corporis, lenitudinem
sermonis, me miserum haec me deceperunt. Nesciebam quantum tam blanda
specte monstri tegeret.

≤page=44≥ *HERM.* Facile est, ô Rex vincere non repugnantem.

*LEVIG.* Repugna degener, si potes, repugna, et fac te quod soles
innocentem: dic, agnoscis istas literas?

*HERME.* Non agnosco.

*LEVIG.* Non agnoscis delicatam manum, non agnoscis Christianorum
Graecorum consilia, et pias illas ad scelus hortationes.

*HERME.* Nec Graeci nec Latini scelus vnquam vllum mihi suasere, ab iis
didici patrem licet Arianum amare, colere, et omnibus obsequiis
venerari.

*LEVIG.* Vt me colueris, tua fuga, tui gladii, tui exercitus satis
indicarunt.

*HERME*. Reuocas me pater in longa sermonum curricula, si hanc rem
attingis.

*LEVIG.* Scio, quicquid hic attigero vlcus est, praescindo orationem.
Dic vno verbo, Christianus Romanus es?

*HERME.* Quando hoc scire aues mi pater, rumpet hodie libertas omnia
pudo≤page=45≥ris et metus repagula. Sum quod quaeris *Christianus
Romanus*, et huius me nominis gloria ad rogum vsque comitabitur.

*LEVIG.* O degener, etiam gloriam postremum flagitiorum omnium appellas?

*HERME.* Gloriam appello hoc nomen, quo nullum apud Reges illustrius,
neque enim illa tua corona tot fulgentibus gemmis illuminata tantum
habet radiorum quantum hic titulus dignitatis. Vtinam mi pater, haec ad
caeteras tuas virtutes nota perinsignis accederet!

*LEVIG.* Demens et furiose, quid imprecaris? absit à me meoque genere
tantum dedecus, tu verò quod iubeo exequere. Nomen istud abiice, tuis
Christianis nuntium remitte, eorum sacra et caeremonias detestare.

*HERME.* Detester ego pater, vitam, lucem, Deum?

*LEVIG.* Emolliêre ceruicose nebulo, generis mei propudium: exuite eum
regiis vestibus, cilicio induite.

*HERME.* Exuo libenter istud inanissimae ≤page=46≥ gloriae choragium,
atque vtinam ocyus facere licuisset. O vestis delicata, quantum malorum
et quàm speciosa tegis miseria.

*LEVIG.* Iniicite catenas parricidae, quamprimum iniicitè.

*HERM.* Dulces catenae ego vos deosculor, et Regum armillis antepono.

*LEVIG.* Compingite in carcerem, conpingite donec de eius suppliciis
decernam, nihil mihi deliberatius est quam vt hic paternam seueritatem
hodie experiatur.

*PRINC. I.* O praecoces fructus laetitiae! ô improuisam calamitatem!
infoelix Hermenigilde vt me perdidisti! infoelix Hermenigilde vt te
perdidisti

*IGERD.* Vt exorta repentè calamitas gratulationes nostras oppressit,
facinus indignum? Regium Iuuenem à patre spoliari, à patre vinciri, à
patre trucidari!

Quibus auribus audiet haec infoelix Erasistratus, sed ipsum video.

≤page=47≥

ERASISTRATVS IGERDES.

LEGATI.

*Nunciantur, Erasistrato, Hermenigildi vincula, Legatis proditionem
exprobrat.*

*IGERDES.* Erasistrate fuge dum potes, Erasistrate.

*ERAS.* Insanis.

*IGER.* Peius insania hoc malum est, si nescis furor est.

*ERAS.* Vnde?

*IGERD.* Vah miser Erasistrate, quos tibi luctus offero!

*ERAS.* Perge narra: quid fluctuantem animum enecas?

*IGER.* Vinctus est Hermenigildus.

*ERAS.* O fulmen! non improuisum tamen cecidisti. Actum est: vnius
mulierculae furiis prodimur, perdimur, opprimimur. O facem Regnorum! ô
furiam discordiarum! ô portentum in vltimos Gedrosiorum tractus
asportandum deinde ces≤page=48≥sant in hoc facinore coelestes? cessant
fulmina? non discedit coelum, non dehiscit terra, non abripit
consceleratum caput ad mundi strages natum. Infoelix mucro quandiu te
inertem feram? nunc nunc exerendus es, et propudiosae immergendus
meretricis iugulo aut domini cruore respergendus, ibo, inuolabo,
perimam, aut peribo.

*INGER.* Furiose quid paras? nescis nos vndique cataphractis militibus
incingi, dissimula, tolera, et tuo Hermenigildo dum potes vltimum amoris
munus impertire.

*ATHAVL.* Quidhoc rei est; et vnde Erasistratus furit?

*ERAS.* Athaulphe haec est fides: haec sunt tuae legationis insignia?

*ATHAV.* Erasistrate per Coelestes omnes iuro, nihil in hoc negotio dolo
malo commissum est, fuimus pacis nuncii, pacis exoratores, oliuas penè
ex mediis bellorum incendiis retulimus, tranquilla per nos erant omnia.
Hei mihi quae ≤page=49≥ furia tam repentino tumultu res confundit, et in
nostris funeribus tam tetre atque impure debacchatur?

*GESNERIC.* Ego te Erasistrate et te Igerdes testes volo, Opto,
precorque, vt coelestes in me caputque meum omnia fulmina et ardentem
ipsius caeli machinam contorqueant, si aut re, aut verbo, aut assensu,
hanc coniurationem alui, si resciui, si suspicatus sum. O Gothorum lumen
Hermenigilde, quis te prodidit? quis tantum sceleris admisit, quis tam
ferox et barbarus tibi haec vincula iniecit? scio quia tuos oculos non
spectauit. Quomodo enim non fuisset tam blandis fulminibus perstrictus?

*ATHAVL.* Sed vide Erasistrate ne frustra in re tanti momenti doloris
solatia in quaestus et lachrymas muliebres intendamus. Quin potius omnis
à nobis lapis mouendus est, vt miserandum iuuenem ex iis laqueis
eripiamus.

*IGERD.* Eamus Erasistrate, eamus, et occultas calumniatorum fraudes dum
res ≤page=50≥ adcuc in integro est opprimamus.

*ERAS.* O nouerca generis humani furia!

HERMENIGILDI IN VINCVLA CONIECTI deploratio.

*Hermenigilde iaces tristi defossus in antro,*

Te luci ereptum lux tamen ipsa gemit.

*Et tenebrae mallent fieri pia lumina solis,*

*Si tenebris vultus praestat adire tuos.*

*Nil agis impietas, nitet Hermenigildus in vmbris,*

*Quique animo dotes hic tulit ore faces.*

*Per noctem obscuro lucet carbunculus orbi,*

*Quo premit ista magis, fulgurat ille magis.*

*Lucorum per operta nitet, sic bractea foelix,*

*Et facit infernas sole micare domos.*

*Sed tamen horrescit vinclis feralibus, vrgent*

*Ferrea vincla manus, ferrea vincla pedes,*

Solaque veh misero macies indigna catenas

≤page=51≥ Laxat, *et implicitas non sinit esse manus.*

*Vulnera corporibus non desunt improbe lictor,*

*Improbe, sed desunt corpora vulneribus.*

*Corpora si desunt, superat mens ardua corpus,*

*Et victrix trudit pondus in astra suum.*

Seruit in Attalicis, in ferro est libera virtus,

*Hanc adamante ligas, nil adamanta timet.*

Vincula quae fuerant, pretiosa monilia reddit,

*Et se suppliciis excolit vna suis.*

*Dic tua quid meruit Iuuenum pulcherrime, virtu*s?

*Quid meruit pietas? quod fuit ausa scelus?*

*Te miserande puer pietas tua, te tua virtus*

*Perdit, et hoc solo vincula demeruit.*

*Vincula virtuti, praedonibus astra parantur,*

*Terra feret stellas, tu fer Olympe rubos.*

≤page=52≥

## 6. PARS IIII.

LEVIGILDVS, RECAREDVS.

*HIC ACCEDIT AD REGEM pro fratre deprecator.*

*LEVIG.* REcarede, quid petis?

RECAR. Vincula, carcerem, et vltorem mer sceleris gladium. Tu me Rex
pacis internuncium esse voluisti. Tu me ad fratrem praemisisti. Tu
quietae hilaritatis insignia praeferri à me voluisti. *Memiserum! cui
scenae totam hanc fabulam reseruabas?* Scilicet Germanus germanum in
fraudem induxi, innocentissimum principem prodidi, vecors et degener!
Ego in hanc lanienam immisi, non iam legatus sed victimarius oliuas
praetuli, quas tu innocentis hostiae cruore respergeres. Si quid adhuc
tonas et minaris, en ceruicem, ô Rex quam ferias: tantum serua
Hermenigildum, ≤page=53≥ serua innocentem, serua filium.

*LEVIG.* ABi furiose, seruem mihi parricidam, tibi fratricidam: abi
furiose, et patere tibi aliquando regnum firmari.

*RECAR.* Quin potiùs ad tuos pedes deuolutus moriar, et te meo sanguine
cruentabo, para hodie duobus filiis vnum tumulum.

*LEVIG.* Abi furiose.

*RECAR.* Satis vixi.

*LEVIG.* Educite, vt meis auribus opplorare desinat.

*RECAR.* O caelum! ô fulmen! et hic siles?

*HERMENIGILDVS CAVSAM DICIT APVD PATREM IN cilicio, et vinculis.*

*LEVIG.* A Gelicet tibi causam dicere, dilue si potes eas sceleris
maculas, quae tibi à sole ipso in os illud tuum importunum regeruntur.

*HERM.* *Innocentiam meam pater. declarare* ≤page=54≥ *facile est*,
innocentiae patrocinium inuenire difficile; Te vnum ego in hac flamma
inuidiae qua me ictum et prope fumantem vides, habui, quem appellarem,
quem obtestarer, cui fidem meam iniquissimis calumniis vexatam crederem.
Nunc autem te peracerbum accusatorem, seuerum iudicem, et quod crudelius
est, patrem iratum experior. Tu me penè ab hospitali mensa et regiis
epulis extractum, ornamentis exui, vinciri, et huius calamitosi carceris
tenebris mandari iussisti: vereor ne si me innocente iterum dixero, tuum
iudicium quod semper grauissimum fuit

videar refellere, et dum innocentiae meae patrocinari studeo paternam
culpam accusem, quae res mihi suppliciis omnibus acerbior semper visa
est.

*LEVIG.* Videte orationis insidias.

*HERM.* Tacebo igitur (mi pater) si iubes, et silentio presnam
conscientiam.

*LEVIG.* Eloquere peruicax, eloquere reos inauditos damnare non soleo.

*HERM.* Loquar igitur (mi pater) quia ≤page=55≥ iubes, non quod aut
oratione aut silentio sperem aliquid me effecturum. Sed vtcunque se res
habuerit, *postremas sanguinis mei* *voces tui auribus infundam*. Etenim
si tantum hoc quicquid miserae animae reliquum esse voluisti, à meis
calumniatoribus expeteretur, darem cum silentio iugulum, et cruorem muum
largissimè propinarem. Nunc autem hoc agitur vt. demortui cineribus
quiescere non liceat, sed iis eterna criminis nota per summum scelus
adhaerescat: hoc si pater iniquum est, peto à te vt filii moribundi
vltimos, gemitus aequis auribus excipias!

*LEVIG.* Age, tolle istam insidiosam orationem, dic de crimine.

*HERM.* Non est hoc nouum crimen

(mi pater) iam diu telam illam coniux tua *Goisuintha*, nobis verò
nouerca semper infestior quàm eius dignitas postulabat in me et fratrem
meum molitur. Vtinam (si liceret beatos manes sollicitare) parentis meae
demortuae, tuae verò augustae coniugis animam ad hoc tribunal adducere
≤page=56≥ fas esset, silerem ego, et ipsa loqueretur: diceret vt
impendente fatali necessitate, quae nobis illam *maturam coelo, sed
terris vtilem foeminam* eripuit, languentibus vt poterat brachiis me
fratremque meum complexa, tibi *per genialem thorum, per castissimos*
*amores, per intaminata connubii foedera*, communem sobolem commendabat:
Ea tunc eramus aetate (mi pater) quae sensum doloris vix admittit. Sed
tamen vbi tuos rorantes oculos, et te moribundae corpori affusum,
dextramque prehendentem vidimus, non tenuimus infantiles lachrymas, quas
et tuus dolor, et matris inter has voces expitantis obitus excussit. Tu
verò nos in hac recenti orbitate tuo gremio appressos fouebas,
prohibebas flere, quod vix facere poteras, manantes lachrymulas tuis
abstergebas digitis, te nobis *patrem praesidio, indulgentiâ* *matrem*
pollicebaris.

*LEVIG.* Haec nihil ad crimen attinent.

*HERM.* Veniam (mi pater) veniam statim. Creuit haec tenella aetas in
sinu tuo, ≤page=57≥ et se per annorum curricula ad auream iuuentutem
explicauit. Quis tibi tunc Hermenigildo tuo charior? quis suauior vnquam
fuit? Hermenigildo imperia mandabantur, per Hermenigildum bella
gerebantur: ab Hermenigildo populorum foedera sanciebantur, *Omnia tibi*
*erat Hermenigildus*.

*LEVIG.* Alius tunc erat quàm nunc est Hermenigildus.

*HERME.* Placuit tunc maiestati tuae, vt supra aetatem animum ad nuptias
adiicerem. Quaesita est mihi coniux regia, Regis filia, Regis soror,
Regis neptis. Sed quae regnorum omnium titulos, omnium imperiorum
insignia sola virtute superauit. Heu virgo misera, quibus et quam
indignis tua indole funeribus eras reseruata! Cum hac igitur nouus
coniux nouis nuptiis copulatus, videbar omnium principum fortunatissimus
cui haec caelestis forma obtigisset: Ego verò non tam flammas alebam
cupiditatis, quas vix illa aetas ferre poterat, quam
admi≤page=58≥rationem diuinae virtutis. Huius enim pietate, exemplo,
doctrina, magisterio fidem primum recepi, factus illi *ex marit*o
*discipulus; ex coniuge prope filius*.

*LEVIG.* Mali corui malum ouum.

*HERM.* Tu interim mi pater, in secundas nuptias conuolasti. Inducta, à
te nobis nouerca Goisuintha, Ariana mulier, potens, acerba, imperiosa:
Continuo mutata omnia, sordent tibi amores pristini, nouae et subtiles
flammae se in senile pectus insinuant, liberi primi illius quondam
sancti et foelicis thori pignora, iam non sunt solatio sed raedio.

*LEVIG.* Scelerate, audes etiam coram hoc amplissimo senatu patris
thoros incessere?

*HERM.* Vera dico, per vnius mulieris furias nobis quiescere non licet,
proscindimur calumniis, agitamur toto regno, Non somnus, non vigiliae,
non cibus insidiis vacuus. At crudelis foemina, quaepatientiam tuam
tentarat in minoribus, coepit quoque in maioribus ludere.
Vxo≤page=59≥rem meam (hei mihi quanto cum dolore recordari cogor) angit,
stimulat, vexat omnem efferati pectoris acerbitatem in hanc vnam
effundit. Iubet vy Christianam legem repudiet: tum virgo, eo *se genere
natam respondit vt mori posset, facere nefariè non posset*, hac voce quâ
quid gloriosius? irritata, tot regum sobolem incessit pugnis, proterit
calcibus, contundit ver beribus, ita vt multus è regio corpore sanguis
exiret.

*LEVIG.* Quando hoc auditum?

*HERME.* Duram habes aurem (mi Pater) ad huiusmodi crimina, sed tamen
neque hac importuna et crudeli dementia contenta, imperat scelestum
facinus? Pudicum corpus vestibus nudari, nudatum sensim in lacum
perfrigida tempestate mergi, donec illa fidem patriam cieraret. Hac
barbarie nihil! vnquam vidit sol indignius. Demittebant in lacum
innocentissimam puellam carnifices, et paulatim quidem, vt acerbus esset
singulis membris doloris sensus, funes qui≤page=60≥bus ipsa tenebatur
vincta laxabant. Illa verò *nihil de carnificina querebatur; tantum*
*dolebat nuditatem*: cumque moneretur vt se Arianam semel profiteretur,
ad singulos cruciatus vna vox excipiebatur, *Christiana sum, Christiana
sum*.

Hanc nefariam crudelitatem quam ferro et flammis prosequi iustissimum
erat, tolerantia vincere constituimus, secessi cum vxore in vrbem quam
tu ipse pater donaueras. Sed nouerca, quasi ipsa grauem iniuriam
accepisset quod ferrum nostris corporibus non immersisset, tota vrbe
insanire, bacchari, furere, me quasi hostem patriae, regni bustum,
patris interfectorem petulantissimis conuiciis incessere. Vtinam mi
pater credulitas tua furiosis eius conatibus nimis vxoriè non esset
ancillata: verum in me iussu tuo toto exercitus pondere concurritur,
atque in *vnum caput terra et mari mundus armatur*. Dabis hîc veniam mi
pater, si quod natura brutis animantibus suadet vt se, vtconiugia, vt
sobolem, contra vim tuean≤page=61≥tur, hoc facere tot furiis à nouerca
lacessitus conatus sum. Arma sumpsi, non quibus te lacesserem, sed
quibus me et regiam coniugem contra impotentissimam et crudelissimam
mulierem tamdiu defenderem, donec tibi rem causamque pleniùs liceret
aperire.

*LEVIG.* Mentiris impostor.

*HERME.* *Testor hic delubra coelitum, arasque* *quas ego cum me
inflammato animo prosequereris prostremas occupaui*: vbi vidi hoc agi vt
me iam fuga tueri non posset, posset autem gladius, si vellem quod lex
naturae iubet exequi, statui me tuis pedibus insontem victimam potius
aduoluere, quam in tanta causae aequitate repugnare. Vidisti prostratum,
iacentem erexisti, erectum complexus es. Quid est quod gloriosi illius
operis lauream infuscauit, nisi illius dolus quae cùm armis obruere non
potuerit, per iniquissimum iudicium tentat praecipitantem impellere? En
crimen, en causam cur cilicio indutus, et iis vinctus catenis quas tu
praedonibus reseruabas in tetro ≤page=62≥ atque infami carcere
moribundus iaceo.

*LEVIG.* Romanus non es?

*HERME.* At Christianus sum et Romanus, hoc enim postremum arguitur:
habes in hac parte (mi pater) confitentem reum. Hoc nempè crimen est *ex
quo reus gaudet, pallet iudex, coelum laetatur, terrentur daemones,
contremiscunt inferi, cuius accusatio votum est,* et *poena foelicitas*.
Cuperem equidem centies si liceret pro hac nominis gloria emori. Iam
enim ad Dei laudes praedicandas vnum os nimis angustum videtur: concide
corpus, velle, lania, *tot ora videbuntur esse quot erunt* *vulnera*, et
per sanguinis riuos effusus spiritus, purpurata in caelum via quamprimùm
euolabit.

*LEVIG.* Furiose, nemo contemnit vitam nisi qui desperatus viuit.

*HERME.* Poenitet me Arianum vixisse, tunc (fateor) desperatus vixi.

*LEVIG.* Nunc autem fatuus, et vecors uiuis degener.

*HERME.* Viuo mi pater, *in cilicio splendidus, in vinculis liber, in
carcere speciosus*.

≤page=63≥ *LEVIG.* Hic tuus splendor, tua libertas, tua species est, si
me et vxorem meam conuiciis arrodas.

*HERME.* Imo (pater) te tanquam Regem, dominum, patrem, semper honoraui,
timui, veneratus sum. Tuae verò vxori bonam mentem, et nihil aliud sum
precatus.

*LEVIG.* Satis habet mentis ad tuos conatus opprimendos.

*HERME.* Nimis fateor, et hoc dolendum est.

*LEVIG.* Secede, secede, de tuo capite deliberatur.

Agite patres sapientissimi, deliberate cui spei tam importunum animal
reseruemus.

*PRINCEPS. I.* Tanta est ô Rex potentissime, eius negotii moles et tam
lubrica materia, vt quantum prudentia quae diuturno rerum vsu concaluit
confert ad dicendum fiduciae, tantum rei nouitas, et magnitudo stuporis
afferat. Nulla de capite, vel hominis vilissimi praeceps esse
de≤page=64≥bet sententia. At verò cum de Regissobole, et de eo filio
deliberetur, in quo tua decliuis aetas et Gothorum salus conquiescere
videbatur, magni referre arbitror, vt quae à te constituentur tantò
fiant consideratiùs, quantò periculum est in errore pernitiosius. Duas
vt video controuersias accusatio complectitur, quarum altera
perduellionis, altera superstitionis. Et in prima quidem quae mihi
grauior visa est, atroces iuuenis querimoniae fuerunt, quibus omnem
armorum inuidiam in Goisuintham Nouercam deriuauit. Mihi quidem ô Rex de
Augusta coniuge tua tam mirifica insedit opinio, vt nihil addi possit
amplius: Sed tamen quantùm veterum replicare temporum memoriam mens
nostra potest, video per Nouercas saepe faces importatas quibus
florentissimae arderent familiae. Tui erit iudicii liquidiùs videre, an
Goisuinthae Reginae odia priuignum ad haec arma compulerunt: certè quod
in te iniquo non fuerit animo, facit vt credam reditus celeritas, et in
hac postrema quae ≤page=65≥ tibi cum illo fuit congressione fiducia.
Habet hoc implicata scelere conscientia, vt omnia reformidet, tuta ipsa
timeat, et si folium increpuerit expauescat: nihil vero in hoc congressu
vidi simile, exporrecta iuuenis facies, laetus atque hilaris vultus,
plenus in te animus fiduciae, plenus amoris cernebatur, si modo in
*oculis tanquam in accuratissimis naturae speculis mentis* *simulacra
delibamus*. Proinde considerandum est etiam atque etiam an ea quae
circunfertur in literis atrocitas se istis moribus illeuerit. Quod vero
ad superstitionem Romani nominis attinet, non est ô Rex mirum, cum illi
Christianam vxorem, et Gallam coniunxeris, haec in virum cum ipsis
cupiditatis facibus religionem transfuderit. Caeterum nemo prudens
gladiis et hastis numinum metum in hominum animis defigit, vtrique
potius doctore opus est quam carnifice. Quos tu nunc vides istius
religionis calentes studiis, inflammatos animo, ardore prope ignitos,
aetas flecter, vsus leniet, prudentia ≤page=66≥ tua mitigabit.

*LEVIGIL.*Quid censes?

*PRIN. II.* Si ea esset Rex optime Hermenigildi audacia, vt sui sceleris
integumentis posset esse contenta, ego quidem et in hoc negotio
cunctandum arbitrarer, et aliis suaderem, vt rem quàm accuratissimè
perpenderent. Nunc autem cum in apertum tetrumque facinus eruperit,
quantum illius vitae additur, tantum tuae qua nihil in hoc orbe terrarum
pretiosius, detractum puto. Non est is reus cuius non sit formidanda
potentia, non est hoc crimen cui debeatur impunitas, non est hoc regnum
quod tantum dedecus ferat, non est denique is iudex qui se puerilibus
lachrimis à iustitiae cursu detor queri patiatur. Omnia vt vides iura
diuina et humana polluit, excidit, funestauit: *Defertor patriae,
transfuga religionis, patris interfector, ne sibi quidem id reliqui
fecit, vt sanabilem plagam infligeret*: Sed inaudita contumacia,
remedium tuae clementiae in suum vertit scelus. Arma in patrem sumpsit,
≤page=67≥ nec regni sanctitas, nec aetatis veneranda canities, nec
parentis nomen, nec vox ipsa naturae furiosum iuuenem ab infestis
conatibus repressit: Tandiu stetit in acie, quandiu potuit, vbi se
desertum à suis, inuisum alienis, posteris execrandum vidit, irrepsit ad
patrem, vt latrocinium in veneficium conuerteret. Nunc autem ne minus
audax ad perpetrandum facinus quam ad defendendum impudens videatur, in
nouercam foeminam illustrissimam,et patris amores sui furoris consilia
deriuat. *Inaudita res est miser crudelis* qui in vinculis audet castos
patris thalamos insectari, quid faciet in purpura? qui in his centonibus
alit superbiam, quid facturus est in Attalico? qui reus minatur in
carcere quid efficiet dominator in regno? Spreta Gothorum religione in
Romanorum superstitionem perfuga transuolauit, cum patris hostibus
contulit consilia, ipsis se administrum, socium, satellitem praebuit.
Quaerit pater vt nefarium sacramentum rescindat, negat, persistit in
contumacia, et ≤page=68≥ nos mollioribus sententiis pergimus eius
audaciam alere, vt nobis in posterum deliberandi facultas eripiatur,
illi patrandi concedatur. Censeo igitur ô Rex quod è re tua esse
arbitror, vt si Hermenigildus in superstitione contumax esse pergat,
paternae seueritatis stimulos experiatur.

*PRIN. I.* Quid vim affers naturae? sine Patrem, Patrem esse.

*PRIN. II.* Sophron, Pater est Leuigildus Pater regni, non iuuenis
facinorosi. Quasi vero ignota sit parentum in filios seueritas.
Cartallum audiuimus maximi animi iuuenem, quòd patris miserias
contempsisset, et eius moesta ac lugentia castra circumfluentibus
quietae foelicitatis insignibus intrasset à patre vt tum erat vestibus,
auro, et pictura fulgentibus, atque insigni corona radiato capite, in
altissimam crucem fuisse suffixum. Scimus Torquati iuuenis victorem
spiritum quòd patris iniussu pugnasset et vicisset, patris imperio
exhaustum, et domestica fortissimi imperatoris calamitate sancitum decus
publi≤page=69≥cae disciplinae. Nos vero in istis sceleribus iubes
conuiuere!

*LEV.* Per sceptrum iuro, et potentem Gothorum genium hac nocte aut
mentem, aut vitam exuet.

Euoca Leonidam.

*LEONIDAE TRIBVNO COMMITTITVR Hermenigildi supplicium.*

*LEV.* Leonida, opus est hîc mihi tua fide in lubrico et ancipiti
negotio.

*LEON.* Iube Rex quicquid volueris, obsequium non deerit.

*LEVIG.* Facies? *Leon.* Etiam rogas! *Leuig.* Fortiter?

*LEON.* Quando ignauus fur? *Leuig.* Cito? *Leo.* Iube et perfectum est.

*LEVIG.* Timeo. *Leon.* Quid me excrucias ô Rex, si tibi suspecta est
fides mea? iube me coram te flammas inscendere.

≤page=70≥ *LEVIG.* Non hoc iubeo. *Leon.* Quid igitur? *Leuig.* vt hodie
caput meum à nece liberes.

*LEONID.* O Rex, etiam hoc iubere oportet? dic quaeso quid vis?

*LEVIG.* Nosti arcanum silentio saepire.

*LEONID.* Hoc noui.

*LEVIG.* Age, Tu Hermenigildum hac nocte securi percuti, et confici
statim cura.

*LEON.* O Rex quid iussisti? sanguinem tuum per me fundi? iube potius vt
viuus ad inferos penetrem.

*LEVIG.* Age quod iubeo, vel te.

*LEONID.* Vide Rex ne te poeniteat.

*LEVIG.* Deliberata sunt omnia, perge ocyùs: ni feceris de tuo capite
conclamatum est.

HERMENIFRIDVS, DVRIAS, DARIACES.

*Calumniatores cruenta palma exultantes* *Durias insectatur.*

*HERME.* Bene est, abunde est, recte ceciderunt tesserae, vincimus,
≤page=71≥ triumphamus, omnibus gaudiis affluimus, iam nec Marti nec
Apollini diuinos honores inuideo. Riualis Iouis ego fum, cui tam
luculenta palma tam feliciter obtigit.

*DVRIAS.* Execranda capita, Lestrygones, Procustae, Busirides, portenta
ex omni immanitate scelerum concreta quo nomine vos apellem nescio, ite,
iactate vestram illam palmam innocentissimi principis sanguine
cruentatam. At si qui sunt coelestes, sunt autem, et vestri sceleris
spectatores, tandem tandem ferient.

*DARIAC.* Puer obgannis.

*DVRIAS.* Gladiator, latro, spartace, tu me puerum appellas? ita est,
puer sum, et verò purus, tu verò homicida, tu paries humano cruore
maceratus.

*HERM.* Duria vtile est tibi sapere, abi, et sile.

*DVRIAS.* Sileam ego? vestram barbariam coelo et terris eloquar, si
homines non audiunt, ac certe freta, saxa et solitudines ingemiscent.

≤page=72≥ *DARIAC.* Vult virgis abigi audax pusio.

*DVRIAS.* Effeminate, virgas etiam minaris? exere gladium si potes,
exere Thersites, te nemo in acie virum nouit, ex immanitate omnes
Lycanthropum agnoscunt.

*DARIA.* Hermenifride per deos sine me vt scelestus ille pusio penas
hodie suae dicacitatis persoluat: ego exenteratum, comminutum,
discerptum muscarum pabulum efficiam.

*HERME.* Miser adolescens cur te is perditum? tace inquam et noli
crabones irritare, *nescis linguam animae laqueum?* nescis eam arbitram
necis et vitae? Abi infoelix, abi et desine contra solem spuere.
*Infraenis oris vectigal est calamitas.*

*DVRIAS.* Veniat emasculatus, veniat, ego in eius ceruices inuolabo,
tetros illos et funestos oculos effodiam, linguam ex ipsis faucium
radicibus extractam coruis epulandam dabo, si modo corui tam scelerata
dape vesci non exhorrescant.

≤page=73≥ *DARIACES.* Morietur, actum est, morietur.

*DVRIAS.* En iugulum Hyaena, en iugulum, exsuge cruorem quem iam ex
parte in Hermenigildo meo libasti.

*HERME.* Sine, furiosus est, eat sane vias suas, enimuero praeclarum est
nos cum adolescentulo iurgari, quin potius quod instat expediamus, ne
quis nobis telam istam quam teximus reordiatur, eamus.

*DARI.* Ego te.

*DVRIAS.* Ite vultures, ite, Rex totum resciet, hei mihi quia nullus
nobis ad Regem patet aditus, et fores omnes obsedit calumnia, prodimur,
eiicimur, *perimus tacendo*, at forte ego inueniam viam.

DE MORTE HERMENIGILDI DEPLORATIO.

*HEV scelerum incestam faciem! indignata retorquent.*

*Ora polo stellae, et tristi ferrugine liuent.*

*Ergone carnifici infandum data victima dextrae,*

≤page=74≥ *Occumbis miserande puer, per regia colla*

*Egit atrox furias mucro*, libauit in ipsa

Arceanimam scrutans. *Quo desolata talistis*

*Ora Penetrales diui, dum talis ad aras*

*It cruor, et vestris genibus qui repserat olim*

*Paruulus, in vestros iam grandior hostia vul*tus

*Offert se, exultans letho, mortemque lacessit.*

Heu! pater *est nato popa, prohexecrabile bustum,*

*Quam dederat lucem, vitamque resorbuit atrox,*

*Qua natura viam negat imperterritus ausis*

*It furor*, et vitae genitor penetrale resoluit

Quo vitam inclusit. *Tigres* fleuere caden

*tem.*

*Heu pietas! heu sancta fides! heu dextera bello*

*Inuicta! heu forma! et primae lanuginis anni,*

*Ostentastis opes, mundi et totum instar in vno*

Quae nunc *atra dies ingrato pollice carpit.*

Qualis *vbi exultat primo sub lumine concha*

*Iam praegnans rore, et tenero se sole maritat,*

*Et mox impletur foetu, gestitque sub auras*

*Vnio spes Indi: coelo improuisa sereno*

*Tempestas inimicum imbrem, mundique fragore*

*Fulmina praecipitat, queis intercisus in aluo*

≤page=75≥ *Partus hiat, tenuesque cinis vanescit in auras.*

Talis se *iuuenis prima virtute ferebat*

*In decus, et magnae spargebat semina mentis,*

*Cum foetum inuidiae praestrinxit turbine Parca.*

Quam defletus obis et nulli flendus! *In* *astra,*

*Consurgis, ridesque tui ludibria trunci.*

## 7. PARS V.

LEONIDAS, HERMENIGIL.

*TRIBVNVS DENVNCIAT Hermenigildo extremam* *necessitatem.*

*LEONID. TRIBVN.* Atrox dii boni et inuisum facinus (miserum me) cuius
operis administrum Leuigildus esse voluit, iubet pater, vt filium
carnificis manu confici quamprimùm curem. Moram nullam interponit,
vrget, instigat, ≤page=76≥ nisi fecero minatur terrores et supplicia.
Parendum est omnino, quamquam inuito et reluctanti eius voluntatibus,
*miser genitor qui sibi viuus eripit viscera!* miser iuuenis cui tam
acerbum à patre funus instauratur. Quo vultu, qua voce, qua mente regium
iuuenem compellare possim non video, et totus pene stupore confundor,
heus tu Valfrede aperi carceris fores, et mihi Hermenigildum siste.

*HERME.* Agedum tribune, quid nuntias?

*LEONID.* Vtinam princeps elinguis essem, aut prius me fatum
abstulisset, quam tam crudeli vocis ministerio fungerer!

*HERME.* Perge, eloquere fidenter, ego dudum miseriis assueui.

*LEONID.* Pater tibi per me vltimam necessitatem denunciat.

*HERM.* Grates tibi Christe summas ago, tu mihi per patrem vitam
fragilem, miseram, cum muscis atque formicis communem dederas, nunc
autem per eiusdem decreta, vitam nobilem, beatam, et om≤page=77≥nium
bonorum affluentia cumulatam concessisti. Dic quo genere mortis
imperauit me confici?

*LEONID.* Exhorresco dicere, tantaene ceruici securim crudelis genitor
impinget?

*HERM.* Intelligo quid velis, tantum doleo leuius hoc esse supplicii
genus, *cuperem tot esse vulnera, quot sunt membra*, vt pro Christi
nomine gloriosius ex hac vita discederem.

*LEONID.* O inauditam in hoc fortunae fastigio constantiam!

*HERME.* Quando et vbi vult me interfici?

*LEONID.* Hac nocte in carcere.

*HERM.* Quota hora est?

*LEONID.* Iam secunda vigilia est, et ipsum appetit noctis silentium.

*HERM.* Leonida, Coelum intuere: vides quot emicant stellarum faces?

*LEONID.* Video.

*HERM.* Nihil agit pater, non obscurus hac nocte moriar, *quot sunt in
hoc beatorum* ≤page=78≥ *domicilio stellae, tot sunt Dei peruigiles
oculi meae* *testes innocentiae.* Tu saltem hoc extremum munus
indulgebis morituro, euocabis mihi vnum ex illibata Christianorum gente
Pontificem, cui tuto possim conscientiam meam explicare.

*LEONID.* Cum Arianis Episcopis licet tibi vt voles sermones conferre,
cum Romanis non licet, omni hoc ratione tuus pater acerrime vetuit.

*HERM.* Valeant Ariani tui, quorum ego pestiferam doctrinam execror: si
mihi hoc vltimum praedonum solatium pater denegat sacerdotis alloquium,
*sola* *teste conscientia moriar*, quid et vxori meae vetatur ad me
aditus?

*LEONID.* Vetatur.

*HERM.* *Omens sancta et immortalium coetu digna Indegundis mea.* Non
hunc tibi lectum genialem, non hos thalamos socer debuerat, quamquàm
nulla tibi charior purpura, quam quae sanguine coniugis imbuetur.
Quacumque in parte terrarum vixeris, lux mea, *viue nostri coniug*ii
*memor,* *et vale*.

≤page=79≥

*ERASISERATVS. HERMENIGILDVM INVISIT MORITVRVM.*

*ERAS.* VBI est? saltem amplectar moriturum: ecquis cum mihi eripiet?

*LEONID.* Erasistrate quo pergis miser? cur te is perditum? nescis in
hoc negotio suspectam regi tuam operam videri?

*ERAS.* Hermenigilde principum omnium optime, qualem te aspicio, qualem
te vltimùm amplector, virorum omnium amantissime etiamne ad catenas et
secures venimus? *O nimis credulam tuam inno* *cantiam! ô consilia mea
nunquam satis credita!*

Sed gladium adhuc habemus, animum habemus quem tibi impendamus.

*HERM.* Quid quereris Erasistrate?

*ERAS.* Facinus atrox, crudele, barbarum quod nulla posteritas expiarit.
Vbi arma? vbi Coelum? vbi Dii?

*HERM.* Furiosè loqueris Erasistrate: doles me Christianum mori?

≤page=80≥ *ERAS.* Doleo te hac innocentia opprimi, de hoc fortunae
fastigio per iniquissimam calumniam deturbari, hoc aetatis flore belluis
ipsis miserando, tam crudeliter extingui; heu vbi amores nostri? vbi
breues delitiae? vbi spes immaturae? quas hic fortunae turbo decussit?
te verò nihil eorum mouet.

*HERM.* Erasistrate fuit aliquando tibi graue, diurnis laboribus
vehementer fatigato vestem ad cubicularem lectum ineundum deponere?
Scito hoc corpus à me post tot labores et aerumnas tam aequo animo exui
quam quis togam exuerit. Noli angi Erasistrate, foelix et gloriosus
morior, tui autem sanctissimi amoris apud manes ipsos meminero.

*ERAS.* Imo te statim ad manes sequar: quid enim post pretiosissimae
animae iacturam terras grauem? Sed ecce Recaredus frater tuus aduenit.

≤page=81≥

*RECAREDVS HERMENIGILDVM FRATREM CONVENIT.*

*RECAR.* Ego te frater prodidi, ego te in hanc carnificinam adduxi, ego
te his catenis huic carceri mancipaui. O me praeposterum pacis
internuncium! ô acerbam legationem meam! ô infidelem operam! ô fraudem
perfidiosam! Tu saltem frater dum viuis vlciscere, gladium istum arripe,
et totum nefandis visceribus immerge.

*HERM.* Furiosè loqueris mi frater, noui innocentiam tuam.

*RECAR.* Satis est nocens cuius destinata salubriter consilia in tam
funestos exitus reciderunt.

*HERM.* In quos?

*RECAR.* O infame spectaculum! somniare me adhuc, non videre istud
existimo: Saltem mi frater dum res extrema spe pendet, vitam serua,
Romanum istud nomen quod pater iubet abiice, vel si hoc ≤page=82≥ tua
constantia non patitur, dissimula, cede tempori, necessitati rerum
omnium victrici obtempera.

*HERME.* Apage mi frater cum istius insidiosae orationis blanditiis,
suadere mihi pietatem in vitae dispendio potuisti, *scelus* *cum vita et
regno coniunctum suadere non poteris*: iam tempus quidem appetit tibi
regnandi, mihi moriendi. Morior lubenter pro Christiani nominis gloria,
pro qua millies emori, flagranti atque ignito animo concupisco. Ego nec
te frater, nec parentem meum miserandum senem accuso, quinimò suadeo vt
decliues eius annos, tuo excipias sinu, et omnibus officiosae pietatis
muneribus in eum perfungaris. Nouercam quoque ipsam tolerare te malim
quam incessere, dum iniurias meas persequeris: *Dei est cognoscere,
hominis* *ignoscere*. Vbi autem naturae legibus satisfecero habebis me
frater apud numen perpetuum pro tua salute deprecatorem. Spero equidem
quia tu istam lasciuientis in superstitione animi ferociam
mitiga≤page=83≥bis, et si quid moribundi diuinant, hoc praedico tibi, et
denuntio, erit tempus illud cum tu Christianis sacris aggregatus
florentissimae pietatis in hoc regno iacies fundamenta. Hoc vnum
coelestes moriturus à vobis postulo, nullum cineribus meis gratius
solatium potest contingere.

*CALVMNIATORES VRGENT SVPPLICIVM.*

*HERME.* LEonida, viuit adhuc Hermenigildus? Per deos deasque omnes
iuro, *si viuum sol oriens viderit, te mortuum visurus est*. Scito tibi
munus tuum à rege quàm seuerissimè imperari, expedi et moras omnes
amputa.

*HERM.* Hermenifride reddo tibi sanguinem, quem concupiscis: reddo sine
mora. Valete, tu Erasistrate hanc crucem auream reddes vxori meae, dic
illi me eius magisterio informatum, vitam Christianae religioni
profundere. Si noui principis foeminae animum, floribus potius quam
≤page=84≥ lachrimis cineres meos prosequetur. Valete iterum: quid
lugetis? Leonida, iube lictorem quamprimùm accersiri: praesto sum.

*RECAR.* Erasistrate sic nobis eripitur? Heu pudet me coelum intueri,
satis vixi Erasistrate.

*ERAS.* Totus quasi pestilenti sydere afflatus obstupesco, ô funebres
delitias! Misera Indegundis quos tibi et quantos luctus fero!

*IGERDES NVNCIOS AFFERT SALVTIS: HERMENIGILDVM AVDIT iam demortuum.*

*IGERDES.* Cito Erasistrate, cito expedi, subodoratus est Rex
calumniatorum fraudem, et iam aliquot fuga dilapsi suppliciorum
seueritatem anteuerterunt. Nunc fluctuat Regis animus, et peracribus
suspicionis stimulis perstringitur: serua Hermenigildum, serua dum potes
innocentissimum principem.

≤page=85≥ *ERAS.* Siste Leonida, siste.

*LEON.* Vixit, conclamatum est.

*ERAS.* Hei mihi quid video: vixit Hermenigildus.

*IGERD.* O prodigium! ô fata! quibus me funeribus reseruastis? Occidisti
princeps innocentissime, occidisti in ipso aetatis flore, in ortu
dignitatis, tam tetre à carnifice vinctus, carnificis manu luce
priuatus. At ego tibi salutis nuntios afferebam! ô praeposteras curas
meas! ô irritos conatus! ô desidiosam pietatem! da saltem, da vt vltimos
tuos spiritus excipiam, vt cruorem sacratissimum meis manibus colligam.

*ERAS.* Et haec est fides! ô chlamys! ô cruor! ô sanctissimi principis
monumentum! hoc igitur tantum restat ex Hermenigildo, hoc per tot terras
et maria dum illi perpetuus comes haereo sum persequutus! ô quisquis es
scelerum vindex oculus, quandiu ad tam barbarum facinus conniuebis?
Hiccine est pater an Lychantropus qui tantum filium tanto scelere
perdi≤page=86≥dit, expecta vt in eius oculos tristes exuuias ingeramus.

*LEVIGILDVS SENTENTIAM* *REVOCAT, MORTEM FILII* *audit, et luget.*

*LEVIG.* SVbodorari tandem incipio quod vix credi poterat. Vbi Dariaces?

*PRIN. I.* Proripuit sese gladiator vltricibus conscientiae furiis
laceratus.

*LEVIG.* Vade ocyus et cura vt è fuga retrahatur.

*PRIN. I.* Pergo, sed tu Rex interim audi infoelicem Duriam pro domini
capite supplicantem.

*LEVIG.* Vbi est?

*DVRIAS.* Amplector ô Rex, tua genua quando *nobis hanc postremam aram
coelestes* *reliquêre*. Satis superque tuae iracundiae fulmen pertulit
infoelix Hermenigildus, satis calumniarum atrocitate vexatus est, et
*luci ante mortem ereptus*: O Rex quem per≤page=87≥sequeris? pater
filium, et tantum filium. O Rex quem persequeris? principem squallore et
macie confectum sub cilicio et catenarum pondere ingemiscentem. O Rex
quem persequeris? vmbram hominis et cadauer. Parce tuo sanguini, parce
innocentissimo Principi, parce filio, cuius nullum est crimen, nisi quod
in Deum et patrem est pius, et *tua fulmina etiam percussus* *colit*.

*LEVIG.* *Quò merapis natura*? *vicisti* viuat sanus Hermenigildus meus,
quem iam constat iniquissimis calumniis vexatum: habes Duria quod
requiris, perge, aduola in carcerem, et postremum fulmen meo iussu
reprime.

*DVRIAS.* Erasistrate quid luges? *Erasist.* Lenta sunt ô Rex, quae
paras remedia, et mortuis nihil profutura, *vixit tuus Hermenigildus*.

*LEVIG.* Tam citò?

*DVRIAS.* O coelum! ô dii! ô terra! ô inferi! Erasistrate quid nuncias?
videam ego, amplectar, deosculer, postremum alloquar.

≤page=88≥ *ERAS.* Excessitè viuis miserandus iuuenis, tantus et *tot
Regum filius, delibatum ex* *coelesti fonte spiritum inter carnificis
manus reddidit*. Tu Rex innocentem lusciniam occidisti. Tu lumen
principum extinxisti. Tu Regni tui columen euertisti. En cruentas filii
tui exuuias, en funesta spolia: fruere quoniam ita voluisti, fruere.

*LEVIG.* Agnosco meas vltrices furias, et in id tantum mentis oculos
coelestes reddidere, vt stillantem filii cruorem videam, ac me
infoelicissimum omnium parricidam deprehendam. Hermenigilde fili mi,
fili mi Hermenigilde, num haec tibi à parente debebantur?

*PRINC. I.* O miserum adolescentem! ô parentem infoelicissimum!

*LEVIG.* Furiosus, vecors execrandus senex, pestifero spiritu coelum
incesto, terras grauo, et verendum ne ipsos inferos sceleribus polluam.
In me, in me toto mundi pondere elementa coniurate, ruite, excindite,
opprimite, extinguite, *habeo pectus,* et *malitiae et aerumnarum
ferax*. O Nouerca ≤page=89≥ mortalium Megaera, ô pestilentes calumniae
quò me adegistis? Hermenigilde fili mi, fili mi Hermenigilde.

*PRIN. II.* Factum infectum dolor non faciet, ô Rex: *remedium malorum
nullum di*i *habent, praeter obliuionem*.

*LEVIG.* Apage, nugas occinis, dic Erasistrate quo vultu mortem tulit?

*ERAS.* Quò victor triumphum. Nemo placidius, nemo gloriosius excessit è
vita.

*LEVIG.* Nihil imprecatus est parenti?

*ERAS.* Nihil. Imo fratrem vehementer orauit vt te omni obseruantia
coleret, et tuam ingrauescentem aetatem suo exciperet sinu. Deinde
Christianorum Episcopum vt audio accersiri sibi postulauit, et vxorem in
conspectum admitti, vt extremis alloquiis Heroinam posset affari. Vbi
verò à te vetitum resciuit: Deo igitur inquit solo teste moriar. Mox pro
regni tui foelicitate multum precatus ceruicem praebuit carnifici.

*LEVIG.* O filii pietas, inter quae vota con≤page=90≥stitisti: oportuit
igitur odii *tantam virtutem ne carnificis quidem sobrii manu concidere.
Hei mihi catenas eius mors et carnifex* *tantum laxarunt*. Denegatum est
ei vltimum praedonum solatium, Pontificis et vxoris fidissimae
colloquium, immanitate prius mea quam tortoris gladio saucius, mihi
tamen et rebus meis vitae reliquias ac haerentem labellis animam
sanctiss. Iuuenis impendit. *O vestis omni purpura nobilior! ò paterni
sceleris monumentum! nunc paterni doloris numen*. Hermenigilde fili mi,
fili mi Hermenigilde, per innocentissimos et sanctissimos manes tuos te
rogo, aspice detestandi senis canitiem, tuo licet sanguine cruentatam.
*In hoc iam satis miser sum* *quòd scelestior esse non possum*. Eamus vt
si quid restat in demortuis membris halitus exsugamus, et illi vel
spiritum impertiamur, vel mortem eius suscipiamus.

*IGERD.* O Rex desine iam filium lugere, quinimo martyrem venerare.
Mirum vbi spiritum exhausit, et in lecto funebri collocatum est cadauer,
suauissimus vocum ≤page=91≥ concentus audiri, mellitissima symphonia
locum personare, faces circa demortui puluinar lenissimis tractibus
discurrere, carcerem ipsum multa luce circunfusum vndique collucere:
Quid istud rei sit nescio, nisi coelum ad honestandas martyris reliquias
in ergastulum confluxerit: Audisne adhuc istius symphoniae reliquias,
audi, et corpus martyris si placet intuere.

*LEVIGILDVS HAEC AD LECTVM FVNEBREM.*

*LEVIG.* Hermenigilde fili mi, fili mi Hermenigilde, bene est, patris
tui crudelitas, coelo teste reuincitur. *Plenum habes fili mi
innocentiae tuae praeconium,* *Deo iudice absolutus, Deo munerario
coronatus.* Hermenigilde fili mi, aspice infelicissimum senem quondam
parentem tuum, deinde carnificem, nunc autem tuum supplicem, ad tuum
pheretrum iacentem atque prostratum, et nisi sacrilegas ≤page=92≥ manus
et os pollutum detestaris, da beatissimos pedes tangam, da manus
deosculer, da cruorem abstergam, da vt senilibus lachrimis lauem
vulnera, tantum cruentarum lachrimarum erumpam quantum cruoris
profudisti, Hermenigilde fili mi, fili mi Hermenigilde, debebas nobis
Regem: Martyrem fecisti.

*ERAS.* Hei mihi ferro caedi potuit, verbis excitari non potest. Et haec
erit igitur Erasistrati portio. O caput magnae quondam mentis
domicilium! *oportuit mundum ruere cum cecidisti: ô lumina* *quondam
fulgura, nunc tenebrae!* Dulces oculi non vos spectauit qui vos
extinxit, hoc scio: et vbi sepelietur haec ceruix? nisi in sinu meo.

*DVRIAS.* Hermenigilde postremum me alloquere, manda aliquid, praecipe
vt solebas: non totus mihi occidisti. Quis te meis amplexibus eripiet?
*Diuidam solus ego cum morte, auara est si totum Hermenigildum rapit:
inuicta est si amorem meum vincit.* Certè aut vitam meam exhauriet, aut
≤page=93≥ tibi extremos spiritus cum anima inspirabo. Suscipe me
princeps optime atque suauissime, noli mortuus contemnere, quem viuus
sanctissimè dilexeras; misceam te cum spiritum, misceam cineres, non
onerosa sanctis manibus accedam sarcina.

*LEVIG.* Efferte efferte corpus sanctissimum, vt dignas Rege martyre
exequias instauremus.

PROSPHONETICON.

*I Sacer ad Superos iuuenis quà curribus altis*

*Consurgit virtus, et mixta potentibus astris*

*Sub pedibus calcat curuatas fornice nubes.*

*Impar terra fuit tantis virtutibus, impar*

*Terrarum imperium, te solis lucida templa,*

*Et circumtextum stellis diadema manebat.*

*Fortunate puer, coeli quacunque receptus*

*Parte micas, tantùm placidis caput exere terris,*

*Tu tristes canos miseri solare parentis,*

*Et fac te orbatae sidus venerabile genti.*



# Back



FINIS.

