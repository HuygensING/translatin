# Front

/

PRINCEPS

A U R I A C U S;

Sive

LIBERTAS DEFENSA:

TRAGOEDIA NOVA.

Auctore

CASPARO CASPARIO.

\[impressum\]

DELPHIS,

Ex officina Brunonis Schinckelii.

MDIC

ORTHODOXIS DEI IN HOLLANDIA ET ZELANDIA ECCLESIIS,

earumque MINISTRlS FIDELISSIMIS,

Salutem in Christo Iesu.

Aegyptius quidam apud Platonem Soloni dixisse fertur, nihil differre a
pueris qui vetustatis cognitione carerent. Recte omnino et sapienter. Ut
enim pueri ob iudicii imbecillitate rerum discrimina ignorant: sic illi,
quorum animi nulla antiquorum temporum notitia tincti, nulla quasi cana
et senili prudentia essent imbuti, merito viros esse negavit.

Quod si ea quae, quod a saeculo nostro sunt remotiora, multis iacent
involuta tenebris, dignissima sunt quae ab omnibus cognoscantur: quanti
maiori cura et studio in earum rerum conservanda notitia nobis est
elaborandum, quarum et memoria propius ab aetate nostra abest, et ad nos
etiam pertinet eventus? Quae me caussa impulit quod ab occupationibus
vacuum mihi concedebatur temporis in earum rerum quae annis superioribus
in Belgio acciderunt historia evolvenda collocare: in cuius lectione
quum non sine summa animi voluptate versarer, coepi nescio quid mecum
commentari; quod quum amicis ostendissem, eius in publicum edendi mihi
auctores fuerunt. Etsi vero facile intelligebam quam duram illi mihi
provinciam imponerent, quod hoc quidquid est paene subitae
commentatiunculae multum ab ea quae in tali scriptorum genere requiri
solet, abesse perfectione non ignorarem: quum tamen illi hanc meam
qualemcumque operam Ecclesiae et Reipublicae non infructuosam fore
dicerent; vel minimam etiam eiusmodi utilitatem quovis periculo mihi
redimendam esse duxi.

Hanc vero meam lucubratiunculam multis de caussis vobis inscripsi.
Primum enim quum iucunda praeteritorum laborum soleat esse recordatio:
acerbissimorum illorum temporum quibus omnia tyrannide oppressa
iacebant, vobis renovare volui memoriam. Quod si qui istud a me
inhumanius factum interpretabuntur, quod vulnus illud refricem quod vix
etiamnum cicatricem obduxit, eos ego vehementer falli existimo. Ut enim
aestatis amoenitatem hiemis commendat asperitas et rigidum frigus: ita
tristissimae illae calamitates praesentem Ecclesiae et Reipublicae
statum maximopere illustrant, et felicitatem augent.

Deinde nulla ex re infinita illa divinae bonitatis et clementiae vis
certius intelligi et facilius percipi potest. Quis enim qui fugas,
exsilia, proscriptiones, foedissimas urbium direptiones,
innocentissimorum hominum cruciatus, tormenta, supplicia denique tam
varia quam exquisita recordetur, non etiam incredibilem Dei
benignitatem, qui malis his omnibus praeter omnem spem liberatos, non
protexit tantum, verum etiam omni \* benedictione cumulavit, agnoscat,
et praedicet?

Mirantur exterae nationes, et iure mirantur, quod cum ceterarum omnium
regionum nulla tam firma sint claustra quae non refringantur, nullae tam
immensae divitiae quae continuis sumptibus non absumantur, nullae tam
populosae civitates quae crebris belli offensionibus non exhauriantur
tandem et exinaniantur: duae vero angustis limitibus circumscriptae
insulae, a rege totius orbis potentissimo summis viribus tot annos iam
oppugnatae, non modo fineis suos praeclare tueantur, verum etiam
religione, litteris, legibus, armis, artibus, civium multitudine,
rerumque omnium quae tam ad necessitatem, quam ornatum et cultum vitae
pertinent, affluentia et abundantia magis quam umquam antea, tranquillis
temporibus, floreant.

Non quidem negaverim, magnum hanc ad rem adferre momentum locorum situs,
portus frequenteis et commodissimos, mercaturam quaestuosam et uberem,
soli fecunditatem, maris opportunitatem: sed profecto altior quaedam et
divinior huius rei caussa sit necesse est, quum apud multos populos haec
omnia, quae dixi, non multo inferiora, apud nonnullos etiam
praestantiora et abundantiora reperiantur.

Illud est scilicet, quod sui cultoribus promisit Deus; se, si legibus
divinis obedirent, et reliquis fictitiis numinibus eiuratis sibi soli
servirent, omnibus bonis eos cumulatissime beaturum. Quid, quod etiam
iis qui errorum nebulis occaecati, a vera religione abhorrenteis et
impios cultus secuti sunt, Deus saepenumero piorum caussa benedixit?
Quid mirum igitur si vitam, fortunas, opes, quae pro religione et patria
non tantum maximis periculis exposuistis, verum etiam ultro abdicastis
atque abiecistis, cum foenore vobis reddiderit iustissimus ille et
mitissimus iudex? Quid, quod in his quibus Ecclesia aliquando premitur
adversitatibus, admirabilis et ab omni captu humani ingenii remotissima
Dei sapientia clarissimum sui lumen ac signum ostendit? Quo enim certius
argumento illud possit intelligi, quam sapienter omnia tam bonorum quam
sceleratorum principum consilia, veluti occulto quodam fune ad Ecclesiae
salutem trahantur, quam quod ex parvis initio rebus ea sunt iacta
religionis et libertatis fundamenta, quorum substructionem et molem non
immerito iam suspicimus et admiramur.

Age, consideret aliquis prima illa veluti nascentium Ecclesiarum
incunabula; quid infirmius, quid vilius, quid contemtius? Fremebat
contra paucos eosque imbelleis magna ex parte homines is rex, cuius
imperium iisdem paene quibus solis cursus terminatur finibus: edictis
detonabat; ferro et flammis grassabatur; primoribus exitium, ceteris
quavis morte tristiorem servitutem meditabatur: cum ecce exseruit vim
suam caelestis ille regum rex, dominus dominantium, omneisque hostium
sui nominis conatus ita elusit, ut nulla magis ad fidelium incolumitatem
salutaria consilia fuerint, quam ea quae in certissimam ipsorum
perniciem essent suscepta. Vecordes igitur et insipientes merito
existimandi simus, si haec admiratione dignissima Dei opera animos
nostros praetervolare patiamur; ingratissimi, si inusitatam erga nos
benignitatem non exosculemur, et quibus possumus laudibus prosequamur.

Quod enim populum Israeliticum Deus iussit ut quae in Aegypto contra
Pharaonem per Mosen et Aronem praeclare et admirabiliter fecisset,
liberis suis narrarent, eorumque memoriam quam sanctissime conservatam
ad omnem posteritatem propagarent; ad nos etiam pertinet, qui nec
pauciora nec minora ab eo beneficia accepisse fatemur. Quod quidem ego,
vestra etsi longo intervallo vestigia sequutus, pro mea virili parte
conatus sum; et quod in sacris libris est, quibus pretiosarum rerum
nihil suppeteret quod Dei templo inferrent, ex iis quas haberent
pervagatis etiam et tenuibus opibus munera depromsisse, neque ea
propterea minus Deo grata fuisse; idem de meo hoc levidensi munusculo
mihi promitto: quod ceu pauperis agelli Praemessa quaedam vobis offero,
et apud vos, id est, in aede Domini depono, votis omnibus comprecatus,
ut qui vos hactenus ab omni vi et tyrannide liberatos, clementissime
protexit, idem porro etiam et spiritualibus et temporalibus donis augeat
et cumulet, ad sui nominis gloriam, vestri exaedificationem, et eorum
qui Evangelicam veritatem non oderunt tantum, verum etiam persequuntur,
ruborem et confusionem.

Valete in Christo Iesu. Delphis, Kalendis Octobribus anno post Christum
natum MDXCVIII.

PRINCEPS AURIACUS, Sive LIBERTAS DEFENSA: TRAGOEDIA NOVA.



# Main



## Dramatis personae:

I Alastor

**Chorus**

II Tyrannus

Ahitophel, Eubulus, Tyrannus

**Chorus**

III Princeps

Ahitophel, Tyrannus, Princeps

**Chorus**

IV Eusebius

Princeps, Eusebius

**Chorus**

V Nuntius, Chorus

Vates

## ACTUS PRIMUS.

ALASTOR.

Stygia palude venio et umbrarum specu

Relicto, ubi superis seorsim habitant dii

Acheruntici, telluris in penetralibus;

Ubi gravibus umbris spissa caligo omnia

Obsessa opacat, nocteque aeterna premit.

Sedet intus atris vincta sanguineum caput

Serpentibus, cruenta furiarum cohors:

*Bellona* piceis facibus armatam manum

Vibrat, minax stricto ense: tabificum *Fames*

Rictum oris expandens, iacet miserabile

Spectaculum: iuxta cadaverum sedet

Congerie in alta *Pestis* indomitabilis;

*Discors* Erynnis sanguinem *Impietas* ferox

Suum ipsa lambens; versus in semet *Furor*;

Comisque scissis *Luctus*; et frendens *Dolor*;

*Pavorque* foedi tabe *Moeroris* comes.

Queis, expiandis sceleribus, Deus utitur,

Nobis ministris. Campus ast alia iacet \*

Parte, Phlegethontis unda quem medium secat;

Flamma aestuans, et igne sulfureo, et pice

Fumans calenti flebili ingens personat

Specus: inde strepitus et flagellorum sonus

Auditur. Illic est volupe mihi cernere

Damnata regum principumque examina,

Gregesque volgi maximi innumerabileis,

Quos sceleris olim perpetrati et flagitii

Supplicia vinclis saeva perpetuis domant.

Quod quisque fecit luit. In auctorem redit

Facinus, suoque premitur exemplo nocens.

Sedent cruenti carcere inclusi duces,

Et impotentis terga plebeiae manus

Lacerant tyranni. Noster ibi sese furor

Pascit, nec explet ulla eum satias tamen.

Nunc me volentem ille Deus infausta domo

Emisit orbi pestem et exitium grave.

Quod si quis istud quo clueo generis decus,

Istamque cunctos qua supero potentiam,

Aliena iussa decedere existimat:

Is commodi caussa sui omneis cogitet

Quam multa facere, cetero qui infecta quae

Relinquerent. Men\â€™ quisquam adigat, ut quidquam ego

Praeter animi sententiam faciam? Haut status

Rerum is mearum est, obsequendum alii ut siet.

Quid? Dominus huius mundi ego frustra audio?

Metuenda nulli sceptra gero? Non est ita:

Dominor, triumpho. Me penes solida imperii

Manet potestas; ille vero incognitus,

Qui iura nobis scilicet legesque dat,

Caelo exigit saeclum, umbram alitque nominis:

At pareo tamen. Quippini. Utilitas iubet.

Nam mancipatus hisce postquam sum locis,

Ubi stridor, horror, squallor, et tenebrae urgent,

Attrahere socios mihi studeo quam plurimos

Poenae: nec ulla mi voluptas carior,

Quam homini nocere. Hoc duco mihi palmarium,

Si summa misceam infimis, sique omnia

Pervortam, et ipsa claustra refringam aetheris,

Terrisque caelum immittam, et ictu fulminis

Uno omnia elidam. Haec meas iras decent.

Cessavit equidem iamdiu noster furor,

Nimisque felix otio fruitur meo

Terra. Egone nostrum posthaberi sic sinam

Numen? Quod omnis populus et reges colunt

Quicumque nitidum solis aspiciunt iubar:

Nostrum eimodi, inquam, numen itan\â€™ eluserit

Rediviva secta, et tentet exspoliassere

Possessa nobis regna tranquille hactenus?

Nunc advocandae pristinae artes sunt mihi,

Queis saepe nostris rebus auxilium tuli

Periclitantibus, nocensque machina

Adhibenda quamprimum aliqua, et illa quam anti-dhac

Validam oppido persensimus, Tyrannus. Hoc

Feliciter fui usus olim, Hebraea quum

Invisa mihi gens unice, incoleret locis,

Qua turbidus pingue irrigat Nilus solum,

Et copiosis stipat horrea messibus:

Pharium tyrannum perpuli, ut servilibus

Miseros studeret opprimere laboribus.

Quae spolia legi? Queis triumphis tum fui

Potitus? Animas quot tenellas perdidi?

Atque illud etsi, mente molitus malum

Quod eram, nequivi efficere; nempe ut funditus

Stirpem nefandam exstinguerem, exscidium meo

Regno unde venturum sciebam: non tamen

Ferro, igne et undis persequi umquam destiti

Isaci nepotes, cum quibus mihi maximum

Viguit duellum semper. Accepi quidem

Lethale vulnus, fateor, illud feminae

Quum semen (invisum hei mihi nomen!) caput

Pedibus meum calcaret: at calcaneum

Quam bene momordi! Quo illa adorea constitit

Cruore? Vires ipse miratus meas,

Stupui. Istum honorem posteris fortissime

Saeclis tueri haud destiti umquam, unice id ago

Nostros ut hosteis perderem omnibus artibus.

Et bene quidem successit antehac saepius

Conatus. Ipsos perpuli proceres meis

Parere iussis; in necem armavi manus

Irasque regum: quin eos etiam mihi

Qui numen invisum videbantur animo \*

Colere, meis obnoxios habui imperiis.

Saulum olim adegi quem colebat temnere

Deum, ac mihi hostem persequi infensissimum

Davidem. Et omneis quis recensuerit, dolis

Quos aucupatus mancupi-cepi, meae

Irae ministros? Tam graves sumus dii.

Nunc ne quis istam gloriam, tanto ambitu

Laboribusque partam et auctam, ereptum eat,

Regnumque nostrum voce defraudet sua

Aut opere, diligens habenda cautio est.

Equidem ruina nescio quae animo meo

Videtur impendere. Nostris hactenus

Maximus honos est habitus aris: sed modo

Iam pessimorum pessimas hominum male

Formido voces; nostra qui deblaterant

In regna nescio quid, in sacris libris

Scriptum quod aiunt, quam sacri sint nescio,

Hoc scio, furentum ni obvius conatibus

Eam, parata damna nobis maxima.

Sed bene habet. Antiquus mihi est reliquus vigor;

Qui sim scio, quid nostra nobilitas petat.

Non sic abibunt odia. Facinus mi novum

Aliquod patrandum est, quod dolori sat fuat.

Eia age age, adesdum, concute age geminas faces

Megaera: vos eia, agite, scelerum vindices

Adeste furiae, adeste; tuque pro tribus

Satis una; Maurorum locis genita ultimis,

Quae compeditos cassibus venatice

Captas, superstitione devinctos gravi

Animos, et artas opibus insidias struis:

Eia agite totis viribus grassamini

In opes, in animo nil sacrum sit: intimam

Pervadite aulam; incendio diro omnia

Miscete: Terrae linquat invisas domos

Astraea; Lex Fasque exsulet; Pietas, Fides

Abigantur at pleno gradu sese inferat

Tyrannis, et cruoris innocui sitis,

Rapina caedes, furta, dolus atque intimis

Quidquid malorum latet in Orci faucibus,

Omne eruatur, rapida ceu vis fluminis

Terram omnem inundet. Nunc ad altam regiam

Fero pestilentem gradum ego, quam totam meo

Quatiam furore, atque impios diris agam

Furiis penateis: nulla pars sceleris vacet

Aulae. Innocentem immisericors iugulet parens

Gnatum, maritus coniugem, incaestas faceis

Connubia velent. Maximorum principum

Exposita rostris capita plebs videat: fora

Madeant cruori nobili; plebs infima

Unum sub ictum praebeat vilissimam

Cervicem; inerteis corpora impediant aquas

Abiecta; desint exstruendos ad rogos

Silvae perustae, concidant flammis domus;

Suis ruant convulsa sedibus oppida.

Sed quid moror? Quin perduelleis pessimos

Perdo ocyus! Nunc circuibo indagine,

Et omnia animo persequar vestigia,

Queis facta dare possim ilicet quae molior.

Non est ut expectetis heic dum mugiat

Solum, crepentque tecta, nostro horrentia

Contactu, aperte seque vis nostra exserat.

Perdit locum vindicta aperta. Alias ego

Animo agito arteis, hoc timendas nomine

Quod non timentur. Prava consulentibus

Rex facilis aureis praebeat. Si hoc fecero,

Pars iam peracta est magna. Nec enim principes

Reti aucuparier alio soleo viros.

Incus mihi erit haec: hac ego mala plurima

Procusa dabo, saeva, horridaque, denique mea.

Dein regis animum fastu et arrogantia

Dira tumentem, sceptra concupiscere

Aliena faciam, nec salutem publicam

Sed cupiditates persequi impellam suas.

Pereant male meis qui resistent consiliis.

Ferro petantur, fraude capti et toxico,

Se numini nostro esse discant impares.

**CHORUS.**

Anapaestici.

O fini carens, rector Olympi,

Et principio, rerum finis

Et principium, antiquior omni

Aevo. Tibi mortalem placuit

Informi fingere de gleba,

Quem, particulam divinae aurae

Inspirans, condecoravisti

Tua imagine: sub pedibusque eius

Omnia posuisti quaecumque

Complectitur haec triplex mundi

Machina. Miseris luminis usum

Dulcem ut praeberent terrigenis,

Ecce innumeras caeli nitidas

Faculas suspendisti celso

Fornice. Tu solem Eoo excis,

Hesperium adque cubile reducis,

Luminique notho Phaebes spolias,

Candidaque iterum cornua comples.

Florescunt laeta tuo iussu

Gramina tellusque sinu fundit

Fruges varias, coetibus hominum

Aptas servandis. Te fisus

Fragili trabe per mare spumosum

Navita currit, patrium ditans

Mercibus orbem omnigenis, et qua

Gelidi Tithoni Matuta

Linquit roseum mane cubile,

Et qua fessas lavit Oceanus

Solis salso rore quadrigas.

Vidit nostras ultima puppes

Supposta trionibus egelidis

Lappia, propiusque Helices caudae

Mare Nassovium, Tartariaeque

Litora radens glaciale fretum:

Et qua imbricitor tepidas pluvias

Fert Auster, et oppositus Boreae

Cardo subeunteis Oceano utrasque

Adspicit ursas. Hinc divitiis

Nostras regiones innumeris

Locupletasti. Sed tua vincit

Omnia benefacta, tui verbi

Semina quod sparsisti inter nos,

Mitisque fideleis praecones,

Qui verum iter ad coelum monstrent,

Et voce salutifera celebrent

Meritum Christi. At cernis quanta

Satanas rabie saevus oberret,

Coetusque pios disturbare

Conetur, et exasperet animos

Regum, populo exitiumque tuo

Struat omnibus artibus atque modis.

Tu tu pater optime, rex regum,

Rabiem compesce furoremque

Tam validi hostis, ne nos subito

Opprimat, incautosque illaqueet

Callidus astu teque relicto

Alienos instiget colere

Divos, iramque tuam in nostrum

Cumulare caput. Pelle tyrannos

Procul a nostris finibus, opera

Quorum Satanas uti suevit;

Et pietatis sub praetextu

Subiicit saevae colla securi

Pia, crudelique ustulat igne

Sanctorum corpora, qui te unum

Reverentur, sectantur, amantque.

O Deus exsurge, piis fer opem

Festinus, nec desere penitus

Tibi confisos. Tum tibi laeti

Carmen cantabimus, et numen

Iovae celebrabimus augustum.

## ACTUS SECUNDUS.

TYRANNUS.

Me segregatum e milibus mortalium,

Virtus mea ac natalium felicitas,

Forsque bona, rerum extulit ad hoc fastigium;

Ut inter homines divÃ»m obirem munia.

Ego arbiter vitae necisque, quem statum

Quisque obtineat, habeo mea unius in manu;

Fortuna quod cuique vult mortalium

Datum, per os sacrum meum pronunciat:

Responsa populis nostra laetitiae ferunt

Caussas dolorisque. Nihil invitis potest

Florere nobis. Tot paratos in necem

Distringet enseis una vox. Mille aequore

Natant carinae gaza onustae regia:

Natura quidquid intimis specubus tenet

Argenti et auri, effundit in nostrum sinum:

Pars nulla terrae vacua nostro est numine,

Auriga lucis quaque Phoebeum iubar

Almum Amphitrites gurgite extollit caput,

Et unda, solis qua fatiscenteis equos,

Circumfluentis excipit Salaciae:

Illisque terris quas utroque dissitas

Sol urit orbe; quasque Barrorum ferax

Ganges inundat, aureas glebas vehens,

Sceptra metuuntur nostra: nec iam sufficit

Hic unus orbis, numini angustus meo.

Quid restat ergo? Quidve nostro nomine

Dignum exhibere mundus hic queat amplius?

Nisi, Caesar ut quondam, inter igneis astricos

(Sed omen absit) stella lucida fulgeam?

Verum quid hoc? Quis ille mentem vellicat

Stimulus, quietem corde toto expectorans?

Quis hic tumultus (hei mihi!) dubiam rotat

Rapitque mentem? Feror, ut insanus, feror,

Nec quo ferar scio. Grave sentio, sentio

Numen. Mihi animus maius et solito amplius,

Supraque fineis moris humani tumet,

Temnitque habenas rapidus. Haut quid sit scio:

Sed grande quiddam est, visque, opinor, enthea.

Noctem quoque hesternam quibus cum insomniis

Exegi! Inusitata species, et mihi

Non visa prius, oblata, sollicitum ut tenet

Animum! O mihi aliquis tam molestum hunc eximat

Scrupum, futurae certus interpres rei!

AHITOPHEL. EUBULUS.

TYRANNUS.

AHI. Quae frontis isthoc regiae excelsum decus,

O rex duelli, pacis idemque arbiter,

Animi aestuantis aegritudo obnubilat?

Honore mactus regio, regni bonis

Frueris: vetusta avisque gesta olim tuis,

Relictus haeres, sceptra pollenti manu

Tenes, tuisque Europa paret legibus

Melior. Perusta solis ignibus Africa,

Patrum tuorum pertimescens bellicam

Vim, Martis igneumque fulmen, subdito

Collo iuga tulit: Tarraco laetus tuo

Gaudet subesse regno: habenis imperii

Tui ultro obaudit dives opibus, et virÃ»m

Castella nutrix fortium, qui incognita

Audace coepto Nerei adierunt loca.

Te gaza Ibera turgidus dominum Tagus

Agnoscit. Alma metuit et pariter colit

Italia. Tibi mille Siculis falces metunt

Arvis. Et illi quidquid inspersum mari

Est insularum, armis regitur Ibericis.

Tua Belgae adorant sceptra, dites mercibus

Variis. Tuum est quod intimo Tethys sinu

Extrema gestat: quidquid Oceanus vagis

Complexus undis, ultimo fluctu tegit.

Felicitatis unus auctor publicae,

Cassus quietis, turbidam solus geris

Frontem? Quis isthic aestus est mentis tuae?

Effare. Pressas qui gerit curas, alit.

TYR. Hesterna postquam lux recessit, et suae

Phoebus sorori cessit alternas vices;

Thoro iacentem regio quam artissimus

Me somnus oppressit. Novum sed circiter

Diem appetentem, tale vidi somnium,

Quod nunc etiam animo recursat identidem.

In arborem excelsissimam mutarier

Mihi videbar, paeneque ipsum tangere

Proceritate summi Olympi verticem,

Et utrumque complecti vagis ramis polum:

Iam gravibus umbris pressa caput inflexerant

Vicinae patulae *Lilia* nimis arbori,

Illumque nativum propemodum amiserant

Niveum colorem: iam *Rosae* etiam occoeperant

Flaccescere; etenim his quoque propinquis arboris

Umbrae nocebant. Stipitem prope squamea

Turba, arrigens diris tumentia sibilis

Colla, stabulabatur, oculisque emissitiis

Et oris auris pestilentibus omnia

Gramina venenabat: sed in primis novum

Monstrum, pererrans lumine omnem sedulo

Orbem, novis inhiabat exsuviis, suam

Satiare queis potesset ingluviem et famem;

Vastum oris expandens hiatum, sanguine et

Tabo madentis: quum repente coelitus

Demissa trabs cum murmure ingenti, minans

Coelo cacumen fregit arboris arduae.

Sonitu exciti accurrunt *Leones* mox duo,

Quorum alter excubabat horti in limine,

Undis at alter quae rigabant hortulum

Exsilierat, toto impetuque in arborem,

Ira tumentes et minaces unguibus

Saevis, feruntur, subruunt radicitus,

Ramosque truncatos comis spoliant suis.

Viperea contra monstra se exacuunt, cient

Morsus, et orbeis implicant. Iam maximis

Fessi periclis cedere incipiunt duo

Retro leones: commodum umbram at proxime

Quae stabat Hesperidum aureis malis nitens,

Nacti arboris, redintegratis viribus,

Proelia movent aspera, fugantque hosteis suos

Funduntque, certam ab arbore petentes opem.

Tandem aliquod hic monstrum ferum, saevum, horridum,

Furtivo ad arborem admovet sese gradu,

Inicitque violentas manus, ac aurea

Vi decutit mala: cadit illa maximo

Cum gemitu: at e trunco repente tenerrimus

Extitit, et auctus magnitudine surculus,

*E Surculo Arbor factus*, ipsum ad aethera

Se surrigebat, quam Deus et homines pari

Studio fovebant, adque maximas sibi

Spes educabant, atque in exitium mihi.

Mihi iam cadebant folia. Quin humore iam

Exsuccus alio defluente; arescere

Me sentiebam; quum e sopore expergito

Mihi membra gelidus sudor heu perfuderat.

Haec quid mihi dicam boni portendere

Malive nescio. Angit equidem me timor.

AHI. Magnanime rex quod hoc tibi verbum excidit?

Tibi falsa veros caussa producet metus?

Nam vana mentes saepe ludunt somnia.

Quam saepe inanis est mihi obiectus timor

Sic somnianti! Nulla inest somno fides.

EUBU Nec vana sunt, nec vera semper somnia.

Est somnii expertus fidem Babylonius

Rex, inter errans pecora, pastus gramine,

Aliique multi. Negligendum haut arbitror

Quod indicare somnio voluit Deus,

Cauteque agendum tibi regendis subditis.

Ubi quid timetur, cautio numquam nocet.

Facile timorem averteris clementia,

Animoque sceleris nullius sibi conscio.

AHI. Reges timeri ab omnibus, sed neminem

Timere par est. Miser enim est quisquis timet.

Omnia tuum esto facere, *Nec spe, nec metu*.

Illa miserorum est, ast hic imbecillium.

EUBU Honesta quisquis sequitur, intrepidus metu

Vacat, nec expavescit, etiamsi ruat

Caeli axis improbos levis terror ferit.

TYR. Qui timeam ego, qui sum timendus omnibus?

EUBU Omneis timet, quem omnes timent. Tutissimus

Regni est tuendi modus, amari a subditis.

AHI. Animi est minuti quod vi ab invitis queas

Exprimere, malle precibus indipiscier.

EUBU Prece impetrantur saepe quae vi non queunt.

AHI. Si tibi timendos subiugaris principes,

Extra metum regnabis animoque vacuo.

O lucis illum hilarum videam iubar,

Post terga manibus quum revinctis quidquid est

Undique virorum principum, sceptrum tuum

Procidui adorent, iussaque faciant tua!

Equidem diu iam cogitavi sic meo

Cum animo: quemadmodum ista mundi machina

Haut ferre geminas sustinet solis faces;

Pluresque corpus si vehat mente unica,

Quae in membra cuncta dictat imperium suum:

Consistere haut possit diu isthaec artuum

Compago, dissolutus at nexus fluat:

Sic rebus humanis fore ego consultius

Puto, unus uni mundus hic si pareat.

Haec fata restant unice tibi debita.

EUBU Nil regis equidem quidquam honore antiquius

Habui aut habebo: crescat o utinam tuum

Ad astra sceptrum: immodica nec tamen probo

Consilia, mentisque impotentem insaniam.

Instabile pendet quidquid excessit modum.

AHI. Ecquis modus sit regio fastigio?

Istos minutos pede suo metirier

Se regulos decet: tua capit omnia,

Rex, magnitudo. EUB. Quid iuvat regnis novis

Inhiare, nec parta interim tutarier?

Facilius amittas vetus, quam compares

Regnum novum, o Rex. AHI. Quis queat potentiae,

Vel si universi conferant vires suas

Quicumque populis imperant, resistere?

EUBU Non quid queant reges, sed et quid debeant,

Considerare fas et aequum postulat.

AHI. Iustum omne habendum regibus quod utile est.

Ubicumque tantum iusta dominanti licent,

Enerve regnum est: qua iuvat reges eant.

EUB. Ubicumque non est cura iuris et fides,

Instabile regnum est: qua decet reges eant.

AHI. Regi est honestum quidquid aliis est nefas.

EUB. Nec omnia aliis quae licent, regi licent.

Maiora semper postulat plebs a duce.

Regum est honesta cupere; regum est edere

Exempla honesta in vulgus. O utinam intima

Haec mente reges conderent! Sed nesciunt

Modum profecto res secundae, surdaque

Haec occinenteis sceptra non exaudiunt.

Proinde, Rex, persuasum habe, clementia

Animique potius lenitate subditos

Regere, nec umquam devium ab honesto gradum

Flectere, vel infinita concupiscere.

TYR. Honesta cupimus, iusta, nobis debita.

Quid iustius quam subditos regi obsequi?

EUB. Honesta si, nec moribus contraria

Mandaveris, facile obsequenteis subditos

Habebis. At enim est patrii populus tenax

Moris, receptum nec facile ius deserit.

AHI. Non regis est, ius civibus praescibere?

Solus quod ille sanxerit, ratum habebitur.

EUB. Lex imperat regi, bonus rex subditis,

Legum tyrannus distrahit repagula.

AHI. Lex summa, vox est regis atque auctoritas.

EUB. Lex summa principi bono est populi salus.

TYR. Ego lentus usque verba talia audiam,

Meamque sic auctoritatem temnier

Sinam? Licere regibus quidquid libet,

Probabis exemplo tuo. Heus satellites

Hominem hunc scelestum, regibusque ausum obloqui

Eiicite nostris finibus procul exsulem.

EUB. Vera loquor. SAT. At quae loqueris haut regi placent.

AHI. Principia recte habent. Age, o rex, hoc modo

Auctoritatem vindicabis regiam

A vulgi inertis pessimo ludibrio.

Hoc primum habeto, aureis penitus occludere

Istis ineptis, futilibus, auctoribus,

Populi favorem qui aucupantes studiaque,

Rebus supremis facere non dubitant modum.

Regum haut videntur nosse quae sint munera.

Rex verus animo quidquid est lubitum suo

Faciat, nec ullum observet officii gradum

Vulgaris. Alia regem, alia populum decent.

Ille imperet, pareat hic. Iniustum quod est

Iustum facit vox regis. Ego nullum arbitror

Regi indecorum facinus; eius commodi

Securitati adferre quod quidquam potest.

Libet sororem, vel sororis filiam

(Parum interest hoc) ducere: quis isthoc vetet?

Magni soror concessit in thalamos Iovis.

Placet tuorum liberÃ»m ac prolis tuae

Fundere cruorem? Pater idem faciens Iovis

Saturnus in se sua regessit viscera.

Gnati, sorores, civis, hostis, regibus

Sunt iuxta habendi. Consulant sibi modo,

Perdere licebit multa milia civium.

Deinde populi capita, primores viros

Demetere oportet. *Quidquid* excelsum est, ruat.

Imbelle vulgus sine duce est, nec ausiet

Tentare quidquam. Sin periti principis

Ductum sequatur; maximum periculum

Regi imminebit. Tum religio patribus

Defensa nostris, ut suum teneat locum

Illaesa, nec contaminetur haeresi,

Quam nuper Orcus genuit, invisum Deo,

Regnisque monstrum noxium; prae ceteris

Caveas necesse est. Arma promere ocyus,

Tabulis cruentis, igne, ferro, incendio,

Grassari oportet, nec locum precibus dare,

Votisque supplicum. Decet constantia

Nesciaque flecti mens supremum principem.

**CHORUS.**

Quanta mortaleis animos bonorum

Incitat saevis stimulis cupido!

Caeca quam vano tumefacta fastu

Pectora turgent!

Tantalus qualis mediis in undis

Siccus aeternum sitit, aridisque

Faucibus frustra, fugiente lympha,

Flumina captat:

Talis invasit furor imperandi

Regiam mentem: cupit illa quae sunt,

Quaeque non exstant. satias famem (quis

crederet?) auget.

En cui paret melioris orbis

Magna pars, cuius veneranda sceptra

Plurimae gentes sub utroque adorant

Cardine mundi:

Impotens fertur tamen incitatus

Noxiae diro ambitionis oestro,

Et cupit quas non capit unus omnis

Orbis habenas.

Tu mali tanti genitrix adulans

Lingua, quae fallens animos veneno

Subdolo, recti specie, nefanda

Plurima velas.

Non dedit regnis graviora damna

Urbium, Mars sanguineus, ruina

Certa; non agros populata totos

Sontica pestis;

Non fames tristi sociata leto;

Non genus dirae luis universum;

Non mali quodcumque ubicumque fessum

Terruit orbem.

Summe caelestis dominator aulae,

Impetum regis cohibe furentis;

Linguas quae letiferum venenum

Spargere gaudent;

Vinculis constringe, novaculaque

Spiritus exscinde tui, atque turpi

Hostium suffunde agedum tuorum

Ora rubore.

Te Deum agnoscant, metuant, colantque

Quisquis insanis agitatus ausis

Surrigit contra stimulos feroci

Pectore calces.

## ACTUS TERTIUS

PRINCEPS

O blanda fallaxque aula, quanta tegis mala

Specie bonorum! O regiam innumeris gravem

Miseriis coronam! Ten\â€™ iacentem quisquam humo

Tollat, laborum consciusque latentium

Pericularumque, capiti imponat suo

Diadema tam grave. Ita queis isthaec placent,

Reges beatos predicate: meo quidem

Animo videtur sors miserrima principum.

Omitto dubias sortis instabilis vices,

Et mille casus, fulminaque minitantia

Culminibus altis; sceptra sordibus obruta,

Et nata sceptra e sordibus: quae purpuram

Aulamque pestis, quodve non sequitur scelus?

Mihi crede, quem natura progenuit bonum;

Regnum docebit scelera. Perfidiam dolos,

Venena, sicas, indecora regibus

Non esse, disputant scelestissimi homines,

Et mira cuiquam principum sit paucitas,

Intaminatas qui gerant sceleris manus?

De ceteris nil dicam: ii quoque sanctitas

Quos ficta tumidos facit et admirabileis

Populo, magistri iuris et amoris pii

Vulgo audientes, toxica instillant suae

Linguae auribus, falsosque rumores serunt,

Auctoritatem regiam contemnier,

Sectas oriri, pestilentia dogmata

Spargi, Deo sacrisque contumelias

Fieri nefandas, regium insidiis peti

Caput. Ecquis omneis commemoret arteis, quibus

Irae furentis concitum armant impetum?

Hoc adeo cunctis regibus vitium insitum est,

Ut facile fidem habeant quadruplatoribus:

Crudeliusque quo quid effictum est, eo

Magis timetur. Viribus crudelitas

Hinc aucta, sternit mox et obterit omnia,

Crescitque semper. Quod procellosum mare,

Quae Scylla latrans, quae Charybdis naufragas

Sorbens trabeis virosque, tantis intonat

Minis: tyranni quantus exundat furor?

Hei quae pericla video! Quos longe metus

Prospicio! Qui te, o mi unice cara patria,

Casus manent! Queis hostibus relinqueris!

Ego quid agam? Ut consilia moderabor mea?

Fiam minister regiaene libidinis?

Frustra an resistam? Dubius atque anceps feror,

Ceu concitatem remige et velo ratem

Huc aestus, illuc ventus abductam rapit.

Ego patriae pereuntis adspiciam meis

Oculis ruinas? Innocentum sanguinem

Fundi probabo? Generis et nostri decus

Per tot nepotes traditum inviolabile

Maculabo? Quid denique Deo, quid ceteris

Populis reponam? Sed quid anime haeres diu:

Regi obsequendum, sed magis iussis Dei.

Sed cuius ictu regius postis sonat?

Ipse est Ibero tumidus imperio. Comes

It sanguinarius ille Ahitophel; nunc sui

Credo venenum sparget et virus animi.

AHITOPHEL. TYRANNUS.

PRINCEPS.

AHI. Tu lentus usque regium obsolescere

Pateris honorem, totque contemtam modis

Auctoritatem collabascere sentiens;

Vanas inultus (rebus in summis probrum

Quod maximum existimo) querelas funditas.

Edicta primum impune spernuntur tua;

Ritus vetusti subruuntur, spernitur

Passim infulatus ordo: praesulibus sacris

Sedes negatur, iussa quam dederant tua.

Rarus deorum templa cultor et infrequens

Rite veneratur munerum largus et opum.

Vidi hei (quod horret animus effari) impia

Vulgi furentis deiici statuas manu,

Ipsosque divos in solum descendere,

Restim sequenteis. Caecus insidias tuo

Capiti strui nondum vides? Qui scilicet

Locis sacris, ipsisque non dubitant diis

Vim facere, vitae illi tuae pepercerint!

Quin merito eorum teque dignas concipis

Iras? Sceleribus longa vel parva est mora.

Cunctaris? Armis tremere iam totius tuis

Debebat orbis; facibus oppida iam tuis

Lucere et agros decuit, ac strictum undique

Micare ferrum. Arma, arma quis ferat ocyus,

Ipse ruam in hosteis, hancque fundam animam libens,

Ulciscar hostes dummodo deorum et tuos.

PRIN Crudele sacras non decet ferrum manus.

AHI. Hostes modo cadant quid refert quomodo cadant,

Qualive dextra. PRIN. Temere constitui nihil

Decet in misellos subditos. Incendium

Facile excitaris, non facile restrinxeris.

AHI. Si non pote aliter, vel ruina. PRIN. Mitius

Tibi, rex, agendum statuo. Ne precor erue

Ferro penateis, neve quos regere expetis

Everte populos. Subditosne hosteis putas?

Tenere rectum non potes clavum? Parum

Vento obsecundare, nihilo minus ut petas

Portum expetitum tibi salutis publicae.

Quanto tumultu concitus plebis furor

Undique crebrescat cernis. Age, populi anxiis

Da precibus aliquid: sic facile sedaveris

Animos tumenteis. Neve regale hoc parum

Puta, salutem quod tuetur publicam.

Plerumque flecti quod nequit frangi solet.

TYR. Quantopere nostris semper utilitatibus

Nostroque honori studueris, iam saepius

Expertus antehac, optimus testis egomet

Sum mihi. Repostum menteque hoc alta gero,

Meritum sed hodiernum superat omnia, prius

Quaecumque nobis grata fecisti, suo

Pondere. Proinde perge de nobis bene

Posthac mereri, digna pro tantis tibi

Meritis rependam pretia. Memorem me fore

Promitto. Solus pacis auctor idoneus

Populum furentem tu potes compescere.

Nec capite cuiusquam meae magis indigent

Fortunae opesque. Dexteram hanc fidei obsidem

Accipe. Tibi commendo spes nostras, tuae

Mea vota fidei credo. Nec quisquam est grege

E tanto, aperto corde quem mage diligam.

PRIN Si quid tibi, o rex, quod suave, quod utile

Fuerit, mea fides praestitit, mihi gratulor.

Quod debui, quod potui ego feci hactenus,

Posthac idem facturus, id deprecor unum,

Vis absit, auctor subditis pacis veni.

Violenta numquam regna manserunt diu.

TYR. Abit ille, plenus forte an spei bonae,

Ignarus, in quo medius est, discriminis.

Aliena curat scilicet negligens suae

Salutis! At fortasse non frustra est. Alit

Monstri aliquid. Ut nunc odia suppressi bene!

Captare qui nescit, capere nequit. Hoc modo

Quum spirat ira sanguinem debet tegi.

Quid enim? Popellum hic cur tuetur ita anxie,

Nisi ut suum faciat, et in sceptra involet?

Hostile fare qua caput mactem via.

AHI. Fraude capiatur. TYR. Si nequit? AHI. Viduus bonis,

Ferro interemptus spiritum invisum exspuat.

**CHORUS.**

O Caeli rutili decus,

Fulgide orbis ocelle,

Praeclare lucis

Arbiter almae,

*Sol*, qui tempora digeris

Atque euntia condis

Reciprocato

Saecula cursu:

Saevae quando tyrannidi

Terminum bone pones,

Et servitutis

Vincula rumpes?

Iam nostros nimium diu

Dira carnificina

Hei exterorum

Lancinat artus.

Quis namque a lacrumis sibi

Temperare queat, tot

Strages, rogosque, et

Funera cernens,

Quae immatura fero manus

Carnifex dedit ictu,

Stagnante passim

Sanguine campo?

O ultor scelerum Deus,

Sanguinem male fusum

Quando reposces

Iustus ab hoste

Iudex? Quando erit ut tuam

Liberi celebremus

Benignitatem

Pectore laeto?

At vos queis oculos male

Credulam faciens spem in-

cautis dolosus

Fascinat error;

Erratis rapido lupo

Ausi fidere, mox, o

Agni miselli,

Praeda futura.

Naturae ille suae immemor

Induat cicurem umquam

Mentem, bene agnis

Conciliatus!

Quisquis carnifices manus

Et regis nimium times

Irati rigidas minas,

Ne tu spem reliquam tibi

Finge ullam, nisi quam manus

Armata, aut latebrae procul

Praebebunt. Nec enim fides

Fronti est ulla. Cupit scelus

Qui committere, sedulo

Occultare studet, malum

Et vultu tegit. Intimam

Si mentem tibi cernere

Detur: quas furias tibi

Aut quae monstra ferocia

Occursura putas? Manus

Crudae nemo tyrannidis

Effugit, nisi qui fugit.

## ACTUS QUARTUS.

EUSEBIUS.

Quis me celereis turbo per auras

Vehat, atraque involvat nube,

Ut ne adspiciam tanta mala meis

Oculis? Quid enim restat? Quidve

Sperare potes patria, miseris

Lacerata modis? Vix patet aliis

Nebulis obscurum undique caelum

Fumoque, incendia quem mille

Ad sublimem aethera volvunt.

Impius urbeis miles spoliis

Exhaustas diripit. Auditur

Gemitus caesorum undique. Cumulat

Stupra caedes. Praedam non flamma

Defendit, non alti cinerum

Cumuli. Trepidant miseri cives:

Spoliati fortunis; vita

Metuunt spoliari. Quin ultro

Libertatis nec sic tutae

Precium numerant, quamvis avidus

Opulentam iam spernit praedam

Miles, satur auro atque argento.

Corpora passim luce carentum

Enecta iacent, taboque iacent

Spirantium adhuc animam foedi,

Semineces artus, hostilem

Quem metuerunt tantopere prius

Mucronem optantum. Deplorat

Nequicquam natos miseranda

Mater; vagitu ubera carae

Milite iugulatae a furibundo

Matris, similem ah mox subiturus

Fortunam, infans triste requirit.

Circumventi fraude tyranni,

Heu Narda tui ecce iacent cives

Occisi! Quae Bistonis ora,

Quae Cecropia, aut quae Taurorum

Barbara tellus facinus vidit

Dirius? Ubi dextra illa data fidei?

Non potuit vos innocua aetas,

O carnifices ipsis etiam

Ursis truciores; non sancta

Vos virginitas castusque pudor,

Non pietas, non cana senectus

Flectere potuit, sanguinis avidos

Humani. Haurite, haurite siti

Quantum satis est vestrae, forsan

Rursus eundem vomituri olim.

O quae celso vertice Olympum

Quondam pulsabas, argenti

Dives et auri, *Belgica* felix

Terque quaterque olim; nunc bustum

Tantum miserabile quis siccis

Oculis videat tanta ruinae

Monumenta ingentis? Quae regio

Sub sole tui non est nimis hei

Plena laboris?

Qualis trepidas invadit oveis

Lupus, et diro laniat dente

Quotquot non effugiunt avidum

Rictum, a canibus defensae, vel

Cratibus tectae: illae palantes

Avia quaerunt nemora, et densa

Abstrusa tegunt corpora sepe;

Hae praecipites fossa abreptae

Praealta, aut undis submersae

Pereunt: sic moesti undique cives,

Urgente tyranno crudeli,

Patrias properant linquere sedes,

Sarcinula tantis ex opibus

Exigua contenti, vitam

Servatam in lucro ponentes.

Agmen miserandum gnatorum

Pone trahentes alii rigido

Quae multa iacent regna sub axe

Sibi quaerunt exsilii sedem:

Alii Ausonias, Teutonis alii

Quas ora tenet repetunt urbes:

Servitii alii pondere pressi,

Gemitus ducunt pectore ab imo,

Meliorem frustra sperantes

Eventum: alii debile ferrum

Sero hei nimium sumere gaudent,

Trepidamque manum laevi insertant

Clypeo, perituri ne pereant.

O qui scelera et flagitia hominum

Vindice caeli cernis ab arce

Oculo; quae finis erit tandem

Aerumnarum? Siccine nostri

Patrium posuisti animum oblitus?

Miserere pater populi, gnatus

Quem precioso sanguine proprium

Tuus asseruit sibi: numenque

Contemtum ira ulciscere iusta.

Ductorem da populo imbelli,

Qui consilio et dextra valeat

Frangere rabiem vimque tyranni.

Verum ecce princeps optimus fert huc pedem,

Servare patriam posse quem solum puto,

Et velle. Moestus reputat aerumnas graveis.

PRINCEPS. EUSEBIUS.

Hei mente laeva, quotquot umquam fidere

Ausi tyranno, patriae exitium grave

Vobisque concivistis! Ergo etiam duo

Fulmina Gradivi, et pacis artibus incluti,

Procerum iacetis inter exstinctos greges?

Nec profuerunt merita nam quoties male

Vestrae ah salutis prodigi pro regio

Honore, vitae dimicastis maximis

Non sine periclis! Animus, ingratum caput,

Gallica revolvat arma fracta, et adoream

Virtute partam herois invicti, nisi

Sic vinceretur. Ite iam, capita hostium

Illaesa telis, talia ad spectacula

Servate. Sic tyranni amicos scilicet

Remunerari consueverunt suos.

Nunc illud etiam ad miserias reliquum meas

Erat, ut meis visceribus (eheu!) viverem

Spoliatus. Ubi nunc gnate mi procul a domo

Degis paterna? An inter umbras parvulus

Erras minores? Gnate, quis te nunc locus

Fortunave sibi vindicavit? Ah puer

Uno hoc beatus quod tua ignoras mala.

Eritne tempus illud ac felix dies,

Si frueris auris etiam adhuc vitalibus,

Quo Belgici defensor ac vindex soli,

Lares paternos e tyranni vindices

Manibus, et ultor civium clueas nece

Quos ira regis perdidit miserabili?

An posito amore patriae (ah procul absiet

Omen) paterni sanguinis, patriae, tui,

Matris sororum oblitus, arma nefaria

Indutus, id bellum sequeris, vincier

In quo tibi optatissimum esse debeat?

At tu cadentis Belgicae spes altera,

Meliore fortuna utere; at patriae memor

Virtutis esto, gnate; quem tanti est mihi

Genuisse. Nostrae multa quae laudis vides

Auge tropaea. Fallor, an Rhenus brevi

Te fulminantem Martio cum robore

Videbit; hostilique crescens sanguine,

Captas per urbeis laetus auspiciis tuis,

Maiora volvet flumina! Age cresce o puer,

Patrisque desideria leni civibus:

Me fata vocant. Explere iuvat

Sanguine nostro, saeve tyranne,

Iram? Non abnuo. Quorsum opus est

Qua perfidia uteris et fraude?

Perdis scelus. Ipsum etenim solvet

Vitam mihi tempus, breve forsan

Quod restat adhuc, nec me taedet

Ad caelestis gaudia patriae

Laeta reverti.

Vixi, o Deus, et quem mihi vitae

Cursum dederas, paene peregi.

Patriam labentem, subnixus

Ope divina, quantum potui

Erexi, erectam stabilivi.

Sparsosque fuga ad propria civeis

Tecta reduxi nil equidem inde

Mihi decerpo laudis, at omne

Transcribo tuae validae dextrae.

Et nunc animus corporis ista

Terrenis compage relicta,

Ad felices properat sedes,

Vis ubi irati nulla tyranni

Nullaeque minae formidantur.

Quocumque cadam tempore, Ibere,

Tibi sero cadam. EUS. Aliter quaeso

Faxis Deus! Omen pelle procul.

Hostibus ista eveniant potius.

PRIN Illis gravior poena incumbit.

EUSE Patria tuam opem poscit. PRI. Caelum

Suspice; numquid mortuus ille est

Qui miseris auxilium solus

Antehac tulit, ac omnem praeter

Spem mediis persaepe periclis

Eductos, maioribus auxit

Viribus. EUS. O te pectoris isto

Robore felicem! At nos miseros,

Virtute quibus non licet ista

Posthac frui et uti. PRI. Non totus

Moriar, sed magna parte mei

Vivam in gnati mente superstes.

**CHORUS.**

O qui res humanas certo

Ordine regis, et iusta lance

Omnia dispensas, sollicitus

Prodesse bonis, punire malos:

Tandem bonitas tua se rursum

Manifestis iudiciis prodit,

Fessosque malis propius Belgas

Adspicis. Irato nam nuper

Similis, plane visus es illam

Qua coelum terramque serenas,

Faciem a nobis avertisse.

Nullibi latebrae, nullibi tuta

Satis exiliis loca restabant

Miseris. Ductore carens plebes

Animos imbelleis nequicquam

Acuebat, frustraque excutere

Satagebat triste iugum. Sed tu

Miseratus tantas aerumnas,

Populo ductorem es largitus,

Oppressos qui fraude tyranni

Sublevet, in primis futilium

Hominum qui commenta perosi,

Puris adolent ritibus aras,

Non lapides, non ligna colentes,

Mentita deos. Et iam facies

Pristina rerum illa redit melior:

Deserta colit rura colonus;

Vaccas et oveis pastor numerat,

Nec tanto desiderat ullam

E grege: procul a finibus orbis,

Atque plagis ignotis olim

Undique merces convectantur;

Cernitur unaque orbis in urbe.

Sic ubi pluviis nimbifer Auster

Diuturnis detonuit, tandem

Discussis sol penetrat nebulis,

Laetumque iubar terris iterum

Ostendit. Iam praeda est praedo:

Valuere nihil turmae innumerae

Equitum, peditumque nihil signa

Plurima valuere: levis veluti

Tippula, vis evanuit omnis:

Volucrique fuit ludus vento

Qui caelum oppugnare parabat

Conatu vecorde tyrannus.

Discite iamiam discite reges

Iustum non contemnere numen.

Nec enim se quisquam impune Deo

Opposuit. Regum impia vota

Confutat, vireisque superbas

Domat ille et refraenat rerum

Sator, aetherias qui colit arces.

## ACTUS QUINTUS.

NUNCIUS. CHORUS.

NUN. O sortem acerbam! O facinus atrocissimum!

Quo nil oculus ille orbis umquam indignius

Adspexit. O caedem nefandam! O perfidam

Dexteram tyranni! O vim nefarie adhibitam!

CHO. Hei misera metuo tanta quae portet mala,

Et vultus ipse maximi praefert notas

Doloris. NUN. Actum est, ilicet. CHO. Quid? Num obsecro

Periimus? Effare. Haut quidem mali insolens

Aut imparatum gravibus aerumnis gero

Pectus. Age quidquid hoc rei est edissere.

NUN. Vocem dolori lingua luctifico negat.

CHO. Eloquere nostrae cladis extremum caput.

NUN. Bonus ille princeps flebili leto iacet

Peremtus. CHO. Eheu! Verba me exanimant tua.

O nuncium dirum! O diem illaetabilem!

O triste fatum! Quanta nos subito mali

Vis perculit! Sed caedis expone ordinem.

NUN. Postquam a tyranno sedibus pulsus suis,

Domibusque avitis, profugus ad patrios lares

Et vagientem prima quae audierant loca

Reversus, armis, strennuum ut decuit ducem,

Conatus est iter sibi recludere,

Patriaeque labenti salutarem manum

Porrigere; iniqui Martis haud semel aleam

Expertus; animi robore attamen integer,

Maiorque Forte: civibus tyrannidem

Saevam perosis voce, consilio, manu

Opem ferebat, derelictae iam ratis,

Scopulisque caecis proximae et brevibus vadis,

Clavum capessens, hostium rigidas minas

Securus eludebat, animo interrito

Quaecumque ferret fors paratus perpeti.

Pectore ruinas tunc quoque ingenti suas

Capiens, fovebat quotquot aerumnae graves

Irave tyranni eiecerant patria domo:

Sacra ara miseris; tutum asylum civibus.

Fremere tyrannus, fulmine immeritum caput

Impetere, praemiumque parridicio

Ponere, facinori nuspiam quantum optimo

Poni solet. Tandem aliquis imis prodiit

Faucibus Averni, Cerberi atri filius;

Astutus, audax, perfidus simulator, et

Quod uspiam artium est malarum animo gerens.

Is cupidus auri, horribile consilium capit,

Usis nefariis ad hoc auctoribus,

Ferro aut modo quocumque principis optimi

Per scelus inauditum trucidandi; pium

Ratus et decorum sanguine innocuo manus

Maculare simulat ergo relligionis et

Pietatis acre studium, adiri principem

His posse rebus maxime, non inscius.

Nec ille misera supplicis spreta prece,

Excludere hominem sustinet; doli at insciens

Inter familiareis habere locum iubet.

Mox ubi fenestram sceleribus latam suis

Patere vidit; facinus aggreditur; Patrem

Patriae liquentis traiicit plumbi globo

Superatque. Sentiens manum iste perfidam,

Vulnusque letale; ingemiscit fortiter:

Prociduus aegre adstantium famularibus

Manibus tenetur; fataque agnoscens sua

Atque ultimum vitae diem, miserabili

Voce infit: *O rex caelitum maxime, mei*

*Miserere, miserere populi huius perditi.*

Haec fatus, almae lucis aethereum iubar

Oculis supremum contuens, inter manus

Charissimorum liberorum et coniugis

Exspirat. Hic fortissimi fuit exitus

Principis. CHO. Amice, brevibus es mala plurima

Immo omnia elocutus. Exsequias, mei,

Queis commodum est ite patriae et patriae patri,

Quos funus unum tumulat. Auxilii indigam.

Quis me, quis ope futurus est posthac pari

Solatioque? Siccine ergo indigniter

Iaces peremtus, Belgii o decus unicum!

Caelestis itan\â€™ ille vigor animi eheu abiit!

Sic pulcer oris ille decor emarcuit!

Sic me misellam morte destituis tua

Ludibrium ac praedam hosti et insessoribus!

Quid me est? Quid erit? O summe dominator poli,

Tristi ruina praecipem sufflamina

Patriae salutem, rebus et fessis opem

(Solus potes enim) fer salutifera manu.

VATES.

Quid tristi casu perculsae corda stupetis

Belgides, et lacrymis manantibus ora rigatis?

Non est deflendus patriae quam debuit auram

Vitalem fortis qui reddidit. Ille muliebri

Quem vos ploratu moestoque requiritis ore,

Inter caelesteis animas et laeta receptus

Sidera conciliumque heroum, ex aethere turbas

Despicit humanas. Sed enim Deus ille deorum

Facta notat vindex hominum, meritisque coercet

Omne scelus poenis. Quid iam furiose tyranne

Nequicquam exsultas? Gravis en Rhamnusia tergo

Imminet ultrici flagro. Dabis improbe poenas.

Ad Styga descendens vivus, diroque peresus

Morbo membratim non una morte peribis.

At quis hic insignes spoliis qui laetus opimis

Victor agit currus: venerabilis ordo *Senatus*

Quem cingit medium? Quam forti pectore et armis!

Quos sese ore ferunt! Agnosco te *Aurantia* proles,

Vos *Patriaeque* agnosco *Patres*; quorum incluta surget

Auspiciis, vireisque resumet *Belgica* tellus.

Vos ne tantum animis diffidite. Maximus ille

Rex regum iustis favet, et pia coepta secundat.



# Back



