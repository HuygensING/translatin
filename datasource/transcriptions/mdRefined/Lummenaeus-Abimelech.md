# Front

/

ABIMELECH

TRAGOEDIA SACRA.

≤page=33≥

AMPLISSIMO

ET

R.DO ADMODVM DOMINO

D. PHILIPPO CAVERELLIO

ABBATI VEDASTINO,

MONASTERIORVM EXEMPTORVM

PER BELGIVM VISITATORI MERITISS.

IACOBVS CORN. LVMMENAEVS A MARCA,

Rel. Sacerdos Benedictino-Blandiniensis, C. D. Q.

ARthesiae Pater, ἁμι, ἄβροχος ἄγκυρα Mούσων,

Pieridum columen, Pieridumque decus.

Perlege, sed facilis, nostrae lugubria Musae,

Quae iacet ante tuos inuidiosa pedes.

Sanguineamque aciem, & feralia lumina voluit,

Heu mihi! quàm multis praefica funeribus!

Septem inter denos, exanguia pectora, fratres,

Indignis lalemum docta sonare modis.

Eheu! quos gelidi truncatos marmore saxi,

ABIMELECH iussit Manibus ire sacros,

ABIMELECH Gedeone satus, trux, saeuus, & asper,

Et nimiâ pueros ambitione necans.

Felix, si nunquam gessisset purpuram, & ostrum,

Et, quod fraterno sanguine tinxit, ebur!

≤folio=F≥

≤page=34≥

REVERENDO PATRI

IACOBO CORNELIO

LVMMENAEO A MARCA

M. CARDINALIS BARBERINVS.

NVNC

VRBANVS VIII

PONT. MAX.

ACcepi libens ABIMELECHVM TRAGOE¬

DIAM tuam, scriptoris enim est opus, cuius

eruditionem & doctrinam fama vulgauit, mihi¬

que defertur in eo luculentum amoris ergà me tui

testimonium. Quas debeo, gratias ago, tuumque

ad Vrbem praestolor aduentum. Gratißimus

erit adspectus Viri, quem amo & aestimo. Vti¬

nam sit occasio gratiae referendae. Interim pro

comperto habeas, si quâ in re, operâ meâ, tibi

sit opus, eam non defuturam. Vale, datum

ROMAE, Prid. Id. Iunij, 1622.

≤page=35≥

ARGVMENTVM.

ABIMELECHVS Hierobaali Gedeonis

ex pellice filius, à funere optimi paren¬

tis, regnandi libidine instinctus, fratres sep¬

tuaginta, legitimo toro natos vno excep¬

to lotane puero (qui clanculùm subductus

fuit) ad saxi crepidinem caedit. Solus impe¬

rat, & tyrannidem exercet. Denique in me¬

dio cursu fortunae & gloriae, ad muros The¬

bes ciuitatis, molari lapide opprimiturà foe¬

minâ, & moritur, Deo & fraternis Mani¬

bus obnoxius. Iudic. 9.



# Main



PERSONARVM NOMINA.

VMBRA GEDEONIS. IOTANES PVER.

ABIMELECHVS. NVNCIVS.

**CHORVS.**

≤folio=F2≥

≤page=36≥

## 2. ACTVS PRIMVS.

VMBRA GEDEONIS.

QVis me silentem turbat, & crudus nimis

Interpolatos vellicat Manes meos?

Abimeleche! pestis, exitium, lues,

Tortor meorum liberûm, latro, scelus!

≤line=5≥ Quò te rapit Megaera? quid tandem struis

Abimeleche? stemmatis probrum mei?

Ergóne fundes sanguinem? & ferro manus

Armare poteris, viscera vt lanies mea?

Vt nuda fratrum latera? non possum eloqui.

≤line=10≥ Tune ut meorum nobilem adolescentiam

Orco, tenebris destines? vilis stupri

Infame carcinoma! tot natos meos,

Tot casta thalami vignora, ad saxum, ad necem?

An ergò nullo flecteris molimine,

≤line=15≥ Et aeuiterni sceleris in fratres reus,

Crudelis instar beluae, praedam inuolas?

Et meus lëther, lacrymis dignus puer

Ah meus Iëther! tangit & Manes dolor;

Et meus Iëther, sanguinis princeps mei,

≤line=20≥ Generoso honesto pectus incoctum gerens,

Iugulum subactae pellicis nato dabit?

Auerte pietas laribus exitium meis.

≤page=37≥

Quis ergò credet femoris hunc pullum inclyti,

Qui spirat illum sanguinem, & bibet quoque,

≤line=25≥ Tantique sceleris barbarum exemplum parat?

Non sic profanus ille, qui primo satus

Vitae parente, liuidus, vaecors, malus,

Obliqua torquet lumina, & rectus nequit

Fratris videre munera, vnctam victimam,

≤line=30≥ Et fumum ab arâ scansilem, & medius crepat,

Et tamen in vno vulnere expleuit minas.

Vicisti Abimeleche! vicisti scelus!

Nec tuus in vno capite lassatur furor.

Vittata rapies agmina, & letho dabis,

≤line=35≥ Et nuda carpes latera, & euelles fibras,

Et saxo in vno, saxo in vno luridus

Manabit, ô crudelia! ô Superi! Inferi!

Manabit, & tabescet immensus cruor!

Quâ rupe fractus iste, quo scopulo lapis,

≤line=40≥ Qui lambet illum sanguinem & totum bibet,

Et vomere semper cupiet & bibet tamen?

Vtinamque totum biberet! & nullam ferus

Guttam profusi sanguinis calce obterat,

Qui sic cruentas acuit ad caedem manus!

≤line=45≥ Et nullae in istam victimam dirae canes,

Et nullae in istam victimam incurrant ferae!

Eritne tamen, & poterit hoc durus latro,

Quod Phoebus oculis cernere horrescet suis,

Cùm nube tetrâ merget auratum caput?

≤folio=F3≥

≤page=38≥

≤line=50≥ Quod moesta nigro Luna praetereat libens

Obnupta peplo, lampade obtusâ silens?

Nam quis videre posset, aut fixos semel

Durare ocellos, Caucasum vt totum gerat,

Durosque scopulos, cordis infracto sinu?

≤line=55≥ Spectabit hoc Iudaea, patrabit ferus

Abimelechus, & suas tabo manus

Sacrabit isto! perge damnatum caput,

Fratresque, puerosque, intimos, meos, tuos,

Humana si quid viscera in te sentiunt,

≤line=60≥ Quid dico? si nîl viscera in te sentiunt,

Feri ad medullas vsque; quid demens stupes?

Vinctos, trementes inuola, & caesis quoque

Insulta, vt omnem nescit impietas modum.

Sic ad tiaram graditur, & sceptrum petit

≤line=65≥ Gentis Sichemae alumnus, & coelum & Deos

Inuadere audax, vt meos fasces gerat.

At, at seuero Numini poenas dabit,

Et sanguinem illum, & viscera & fratres mihi

Debet, reperiet Parca vindictae modum.

≤line=70≥ Heu! quale sulfur cudis in nebulâ Pater,

Quàm multa misces lurida, vt ferias reum,

Et dirum ad vmbras fulmines nimbo caput!

Currite citata spicula, & tantum cauo

Expiret äer nubilo, quantum capit,

≤line=75≥ Et tota moles ignea in sontem cadat.

Heu! sanguinantem Nemesis excußit sinum,

≤page=39≥

Et tonuit aether; ô Deus! Sadäi Deus!

**CHORVS.**

Scilicet, actum est; Ioasiades

Gedeon, tanti nominis heros,

≤line=80≥ Inter mutas pallidus vmbras

Silet, aeternùm silet! heul longùm

Longúmque iterum, longúmque sedet!

Aut Cocyti propter glareas

Nimiùm, ah! nimiùm frigidus errat!

≤line=85≥ Eheu! patriâ regione procul,

Nimiumque suâ dißitus Effrâ,

Quam perpetuo nomine clarat.

O si rursum viuere poßit,

Et nos iterum vendicet armis!

≤line=90≥ Scilicet iterum nos hostis habet,

Et nos iterum vincula stringunt!

Et quis manicas exuet istas?

Gedeon, Gedeon, optime Gedeon!

Heu Abimelech! heu, heu Gedeon!

≤line=95≥ O qui subitos agmine ducto

Phialae latebrâ protulit ignes,

Atque aere viros, bellumque ciens

Numine prompto terruit hostes!

Tunc commissos Marte ambiguo

≤line=100≥ Vidit trepidum sternere campum,

Vidit liquidos sanguine riuos,

≤page=40≥

Et caesa virûm corpora volui.

O sic iterum buccina clangat!

O sic iterum Panicus horror

≤line=105≥ Inuolet omnes! lituoque strepens,

Et sine iaculi praepetis ictu,

Turmas latè vastet inertes,

Facti Gedeon nobilis auspex!

Tunc proiecto Salmana scuto,

≤line=110≥ Et genua labans, artusque tremens,

Hausit toto pectore ferrum,

Plangensque solum, penitus gelidam

Combibit Aten; it comes illi

Fortis Sebëé, Dux ille Ducum,

≤line=115≥ Et purpureo caesus in ostro,

Tinctam gemino murice trabeam

Cedit spolijs Iudaea tuis,

Multisque iacet flebilis Heros.

Quid clara tuae facta iuuentae,

≤line=120≥ Et tot veteres memoro titulos

Ioasiaci princeps generis?

O cui pietas mascula pectus

Roborat, hirtos vellere lucos,

Quos relligio Barbara struxit!

≤line=125≥ Tum vile caput dedere flammis,

Quod Baali Numine sacrum,

Tantùm riguo sanguine gaudet,

Et lita tabo tempora spargi,

≤page=41≥

Quantùm steriles imbribus horti,

≤line=130≥ Quos rara cauo nubila tingunt!

O quem patriae margine siluae,

Tectum patulâ molliter vmbrâ

Coeli Genius compulit ales

Desperatum stringere ferrum!

≤line=135≥ Tum multa viro digna locutus

Geminat tonso in vellere signum,

Sudo, egelido rore probatum.

Sic à coelo lenimen habet,

Et freta Dei Numine virtus

≤line=140≥ Nunquam Superos inuocat aegros,

Et votorum summa capeßit.

Foelix nimiùm, foelix Gedeon,

Si non gemmâ sutili & auro,

Nostro geminum finxisset ephod,

≤line=145≥ Quo se populi fregit pietas,

Proni vetitis ludere sacris,

Quocumque ferat mobilis error.



## 4. ACTVS SECVNDVS

ABIMELECHVS.

ETiam moraris anime? cur lentus stupes

Abimeleche? cur adhuc vacant manus?

≤folio=G≥

≤page=42≥

≤line=150≥ Quó libet, eundum est: quod licet, segnes agunt:

Et quisquis intrà compedes istas sedet,

Nunquam trophaeum statuet: audacem impetum

Fortuna sequitur, illa, quae sceptro potens,

Fortes tuetur, calcat ignauos, leuat

≤line=155≥ Dextrâ superbos, alterâ abiectos premit:

Victa nunquam pectora impleuit Deus: ˂ vieta

Quicumque promptus purpuram inuasit, tenet

Vltrò sequacem: dignitas quaerit viros:

Quicumque tardo repit ad laudem gradu,

≤line=160≥ Fugitiua nemo decora corripiet manu.

Ergóne nunquam stemmatis primi notam,

Et pictam abollam, & patrios fasces geret

Abimelechus? marcidum, insulsum caput!

Abimelechus, vile mancipium domi

≤line=165≥ Fratrum fedebit? & puer mollis Iether

Damnabit istam dexteram fuso, colo?

Pullus Gradiuum? sic Deus nunquam velit;

Imbellis iste, qui iacentem Salmanam

Ferire iussus, languidâ capulum manu

≤line=170≥ Tractare nescit, & tremens, pallens, stupens,

Patrem ruentem in vulnera obliquus videt,

Et paenè cum ipso Barbaro exanimis cadit?

Excede lëther, si moram nectis, traho,

Et ponè bello inutiles fratrum greges.

≤line=175≥ Miscebo caedes, funera, implebo manus,

Et meus in omnes ibit armatus furor.

≤page=43≥

Sic agere fixum est: non capit regnum duos,

Nec sellâ in vnâ commodè gemini sedent:

Et ille rector siderum, coeli decor,

≤line=180≥ Vnus pererrat orbitam, & sceptri potens

Bissena solus signa Zodiaco regit.

Nec ipsa fratrem ferre riualem potest

Diana, quandò argentea in bigis sedet,

Pictoque amoenam lampadem vibrat polo.

≤line=185≥ Sol vnus, vna Cynthia, vnus omnia

Deus gubernat, vnus implet omnia,

Terrasque, tractusque arduos coeli & maris.

Abimeleche submoue turbam procul,

Tum capita vittis exue, & lituo manus,

≤line=190≥ Et nemo citrà sanguinem poenas luat.

Conuictus olim inertiae vt mecum Iether

Ebur capessat? nolit hoc Gedeon pater,

Qui bello & armis strenuus damnat pigros,

Et me (quod vnum restat) ad fasces vocat.

≤line=195≥ Sic regna Abimeleche, cur nondum cruor

Riuo citatus, fluxit ad pedes meos?

Cur nondum lëther induit sicam, caput

Demessus & cur ludit etiamnùm puer?

Damnata soboles! acue nunc acinaces,

≤line=200≥ Lima secures turba seruorum mea,

Saeuire in omnes cupio, nec facile mihi

Pectus moueri lacrymis, aures rigent,

Nec me querela mollium in partes aget.

≤folio=G2≥

≤page=44≥

Bibam ipse potius sanguinem, & ferae bibunt,

≤line=205≥ Quas in minorem suscitat praedam furor.

Tractabo capita, & exprimam tabi luem,

Et trunca demum corpora alitibus dabo.

Sic, sic ad alta gradior, & pedibus struem

Calcabo inertem, corporum strages premam.

≤line=210≥ Sublimè eunti sic mihi sternit gradum

Fortuna mater; nempe sic nauos decet,

Et qui facinorum praemia in dextrâ gerunt.

**CHORVS.**

Ergò potuit callida Sichem

Talem nobis gignere pullum,

≤line=215≥ Qui viroso saeuior hydro

Sic à toto sibilat antro,

Et nos trifidae cuspide linguae,

Penitùs, penitùs sauciat ictos?

O care Iether! quò te rapies,

≤line=220≥ Ne te serpens improbus ille

Caudae teretis vinciat hamo,

Pastamque tuo vulnere rabiem

In vipereos colligat artus?

Vidi, & tumidâ feruidus irâ

≤line=225≥ Strinxit saeuos protinus enses,

Nimiumque tuo sanguine ludet,

Quâ te inueniet cumque latêbrâ.

Quis tam rigidos montibus vrsos,

≤page=45≥

Rasóque feras aequore tygres,

≤line=230≥ Vidit laceram sparcere praedam,

Vidit laceras mandere costas,

Et sanguineos lambere rictus?

O si nunquam cernere liceat

Crudele nefas, & diuulsos

≤line=235≥ Artubus artus, & tabificos

Latè gelido sanguine campos!

Nam quis teneros duret ocellos,

Aut satis vdas fundat lacrymas,

Aut lassa satis brachia iactet

≤line=240≥ Aut nuda satis pectora tundat?

Sic nempe honores quaerit & fastu crepat

Abimelechus, pandit ambitio viam,

Inuisa coelo belua, Inferni soror,

Quae mundum habenis torquet, & nescit modum.

≤line=245≥ Sic & in ipsis repperit astris,

Quos immodicis impulit ausis

Vltrà vetitas currere metas.

Princeps Genius coelitis aulae,

Qui stellantes aurëus humeros,

≤line=250≥ Medius nitidos inter Ephebos,

Mundoque nitens ora pyropo,

Hausit dias proximus auras,

Et se pleno Numine pauit,

Non satis animos strinxit hiantes,

≤line=255≥ Supraque Deum remigat amens.

≤folio=G3≥

≤page=46≥

Foelix, foelix, cùm se propriâ

Fouit in vmbrâ, tantumque suis

Lusit in alis, tantúmque suo

Risit in ostro, cùm vaga nondum

≤line=260≥ Sidera pullo syrmate traxit

Coeli nimiùm perditus hospes.

Et te naeuo polluit isto

Nostri generis callidus hostis,

Adame pater stemmatis aegri.

≤line=265≥ Heu! cùm te auidas mandere fruges,

Foetasque boni, foetasque mali,

Primum docuit garrula coniunx,

Nimiùm colubro dedita mulier,

Nimiùm stolidis aemula votis.

≤line=270≥ Tunc nudus eras, & nuda fuit,

Et se nudam plangere coepit,

Quae te comitans paßibus aequis,

Haesit lateri flebilis Eué.

Heu! cùm riguis exulat hortis,

≤line=275≥ Cùm iacet hirtis obruta spinis,

Notumque tegit saucia probrum,

Damnata colo, damnata malis,

Et defletos gignere natos!

Nec degeneres patris alumnos

≤line=280≥ Olim veteri legimus aeuo,

Quos terra cauo mersit hiatu,

Aut de caelo fulmine tactos,

≤page=47≥

Tostos liquidis corpora flammis,

Coram populo protinus hausit

≤line=285≥ Subitò, subitò concitus vltor

Stabant miseri, promptique nimis,

Et proscripti grandibus aris

Mundâ in phialâ thura cremabant,

Restante Deo, cùm caeruleo

≤line=290≥ Dirupta volant fulmina nimbo,

Et pallentes atque egelidos

Impete sternunt, indexque mali

Inducta tholis lamina serpit,

Ductilis vsto lamina cupro.

≤line=295≥ Cur non iterum terra dehiscit?

Cur non iterum fulmina currunt,

Et tua circùm tempora saeuus

Ambulat horror, peßime fratrum,

Qui non propriae munera Spartae

≤line=300≥ Deploratis stragibus imples,

Tinctumque nouo murice coccum,

Qui de fratrum vulnere fluxit,

Induis humeris, vilis trabeae

Vilior haeres? scilicet olim

≤line=305≥ Omnia debes, & te calidâ

Sanguinis vrnâ, potum penitùs,

Potumque iterum decreta Deo

Vltio merget, trepidique legent

Exempla nimis cruda nepotes.

≤page=48≥

## 6. ACTVS TERTIVS.

IOTHANES.

≤line=310≥ HOrrore quatior, frigus in venis riget,

Heu! inter ossa currit exanguis tremor,

Rectaeque steterunt, hispidae, horrentes comae.

Quis me mihi nunc sistat? an viuo tamen?

Solemque ocellis haurio, & rutilum iubar?

≤line=315≥ An inter vmbras erro, & abductos specus

Silentis Erebi? vellem! & ô Manes tuos

Solari Iëther! nulla vbi lucet tibi

Phoeboea lampas, nocte vbi illuni sedes,

Et dura Lethé lacrymas sorbet tuas.

≤line=320≥ O care Iether! flebile, intonsum caput!

Heu frater! heu mi frater! heu fratrum greges!

Quos ille durus; frater! hei fratrum greges!

Quos ille crudus, barbarus! vetat dolor

Proferre penitus, & tamen vellem quoque

≤line=325≥ Exprimere totum, quod mihi mordet iecur

Mi frater! heu mi frater! heu fratrum greges!

Quos ille teruus, asper, immitis, ferus!

Quos ille saxo! lingua balbutit nimis;

Abimelechus carnifex, saxo impio

≤line=330≥ Stratos! Abimelechus, heu fratrum latro!

Caesim necauit! nempe adhuc stillant manus

Presso cruore, nempe adhuc ferrrum madet

≤page=49≥

Tabo perunctum! memini & horresco nimis,

Cùm duxit agmenluridum, & campo incubans

≤line=335≥ Feralis error, cuncta stringebat metu,

Et ipsa flere saxa, contremere nemus,

Et conscia illa tesqua, vbi fluxit cruor,

Et fleuit innocentia! heu! capita ominium

Obnupta vittis vincla torquebant manus,

≤line=340≥ Et colla nudi, pectorum nudi sinus,

Et (nisi quod Heben texerant) nudi pedes,

Nudique prorsus omnia, heu! dolor, dolor!

Gladio subibant impio! & Iether quoque

Nudus, trementes lacrymis rigans genas,

≤line=345≥ Et pallidus iam morte vicinâ puer

Meae iuuentae geminus, aut maior parum.

Heu! qualis illa victima in saxo stetit!

Heu! qualis illa sica tot iugulos secans,

Et cara fratrum pectora & dulces sinus,

≤line=350≥ Et sanguinantes penitus in fibras agens.

Sic ille litat; & viuis, & viuis quoque

Miserande Iothan? cur adhuc viuis tamen,

Et profugus erras? it pauor lateri comes,

Et saeua desperatio, & tenebrae & dolor,

≤line=355≥ Et solitudo; mille me expectant plagae,

Et mille pedibus retia intendit meis

Abimelechus: scilicet nondum satis

Multum cruoris fudit, & nondum satis

Bibit cruentus heluo, & venas quoque

≤folio=H≥

≤page=50≥

≤line=360≥ Sitit recentes: scilicet Iothan potest

Sedare rabiem, scilicet lupum potest

Lenire fuso sanguine, & tutò nequit

Regnare, si non commodo ad sicam caput,

Et nisi cruentas impleo extremùm manus.

≤line=365≥ Sic regna Abimeleche, sic sceptrum tene,

Et mille conscïentiam vermes edant,

Et mille figant spicula, & mille, agmine

Facto, malorum millia, & saxum, & rota,

Et tortor ignis, mille discerpant modis.

**CHORVS.**

≤line=370≥ Demessa ferro capita, vicino iacent

Tumulata saxo; sic tuus Iether fuit

Inuictè Gedeon, turba natorum fuit,

Et tu fuisti! barbarus fasces habet

Abimelechus, & suis trabeam ferus

≤line=375≥ Induxit humeris, sanguis in cocco rubet,

Totâque paßim purpurâ elucet cruor.

Heu! quàm duro robore creuit,

Qui tam rigidè saxeus, vno

Qui tot geminat funera saxo!

≤line=380≥ Sic rara coit gratia fratrum,

Semperque aliquid liuet in vdis

Quae blanda serunt oscula, labris.

Quid Cäini refero furias,

Qui se macerans rebus opimis

≤page=51≥

≤line=385≥ Mitis Abeli, liuida tendens

Viscera tabo non prius atros

Expuit hydros, quam spinoso

Solus in aruo mollia fratris

Hausit gelido viscera ferro.

≤line=390≥ Et te feriunt spicula Iacob,

Attamen extra sanguinis haustum,

Et te hirsutus vellicat Esau,

Tergoque ferox imminet vltor,

Cùm maternae ludio scenae,

≤line=395≥ Infers patriae pocula mensae,

Cum lacteolo corpore laeuis

Tonso palmas induis haedo,

Totumque rudi vellere collum.

Tum mellis hians vbere labro,

≤line=400≥ Et mille simul dulcia miscens,

Patremque tenens mollibus horis

Inter lepidas garrulus vlnas,

Redijt gemino munere mactus

Pinguisque soli, riguique poli,

≤line=405≥ Sceptrumque tulit nobile Gentis,

Fratre abducto iustior haeres.

Ille indomitâ feruidus irâ,

Et non docilis ferre repulsam,

Puerum longos damnat in annos,

≤line=410≥ Et vulnus alens pectore crudo,

Intestino carpitur aestu.

≤folio=H2≥

≤page=52≥

Et tu poteras optime Ioseph,

Quamuis totus candidus esses,

Liuore premi, cùm te lacero

≤line=415≥ Tegmine nudum, destinat vmbris

Dura impietas, & te obscuro

Fratrum rabies carcere vinxit,

Heu! conantem plurima frustrà,

Trepidumque nimis! solus puerum

≤line=420≥ Fleuit Iüdas, consanguineo

Pectore tactus, puerum insontem!

Cùm nullus erat, tractusque cauo

Iret tumidam visere Memphim,

Cùm sub manicis, tristique iugo

≤line=425≥ Duceret aegrum barbarus emptor;

Qui mox olido carcere liber,

Vnctusque caput, tonsusque comam,

Et puniceo clarus in ostro,

Notos inter fercula fratres,

≤line=430≥ Rectique animi notus in omnes,

Blandéque tenet, propiusque fouet

Fidere iussos, dignus nimiùm

Regum gemino murice Princeps

Sic dignus ille, vt ille nîl rectè gerit,

≤line=435≥ Qui liuidum acuens vulnus admotâ face

Crudelitatis, ferream strinxit manum

Per densa fratrum funera, & letho tulit

Turbam innocentem; solus est Iothan super,

≤page=53≥

Et solus alibi latuit, & solus fuit,

≤line=440≥ Qui callido astu barbarum elusit scelus.

Seruate solum Numina, & viuat puer

Aureus Iöthan, deme de nostris Deus,

Quos degat annos, dignus est vitâ frui.

Propera, propera, propera Iothan, \[˂properea\]

≤line=445≥ Glomerant celeres ponè caballi,

Propera Iothan, propera Iothan,

Propera, propera, propera, propera.

## 8. ACTVS QVARTVS.

ABIMELECHVS.

QVò me vocas Bellona? quod mandas scelus?

Aut quale monstrat labarum in castris furor?

≤line=450≥ Quò me tubarum stridor, & litui truces

Campo lacessunt? dexteram ingentem meam

Mauors reposcit, dexteram ingentem, horridam,

Bello probatam: scilicet Manes tui

Germane Iëther, sanguinem exquirunt meum,

≤line=455≥ Et saepè Gedeon turbat in somnis pater,

Et ô cruentus semper occurit mihi,

Et qualis iuit, totus in Sebëé minax,

Aut qualis aegrum Salmanam ferro tulit,

Vultu coruscans igneo, instinctus Deo.

≤line=460≥ Viuesne Abimeleche? regnare arduum,

≤folio=H3≥

≤page=54≥

Viuere molestum, cùm tibi semper Deus

Minatur aliquis; nempe & ocurrit mihi

Armatus ille semper & semper quoque

Aliquis meorum lurido vultu praeit,

≤line=465≥ Immane spectrum, sanguine & tabo fluens.

Nec sic iacemus etiam, vt egregia indoles

lacere nescit, Sichima ad pugnam vocat,

Et turbat vltrò Sichima, attollit facem,

Dilecta quondam ciuitas, regni caput,

≤line=470≥ Et saeua in armis, horrida; at poenas dabit,

Et ille Gäal, pestis, exitium, lues

Patriae cadentis, victimam debet mihi.

Et quid volunt. nunc improbi? ô factum benè!

Fratres requirunt; scilicet caesi iacent,

≤line=475≥ Et qui profanâ fluxit in scenâ cruor

Tibi fluxit vni Sichima, & totum tuum est,

Quod mihi patrasti; pignore hoc sceptrum tuli,

Et rubuit ille sanguis in cocco prior

Illum reposcunt sanguinem, & ludunt nimis,

≤line=480≥ Ducesque tanti sceleris, iritant Deos.

Memini, & ruentes in tuum fanum Berith

Bäal, frequentes vsque libabant tibi,

Et ructuosi & madidi, & errantes mero,

Et illa conspiratio à templo venit,

≤line=485≥ Mensamque super, & vina bellatum est ibi,

Vinctusque Abimelechus; hoc segnes agunt,

Fortes ad arma, ludit vbi venis calor.

≤page=55≥

Largusque läcchus pectora hoc oestro rapit.

At nulla temulentia in castris valet,

≤line=490≥ Nec vini, at vdi sanguinis sitiens mucro

Meruit trophaeum: sobrius Mauors iuuat.

Arma, arma, ad arma milites, Gäal iubet,

Et me laceßit; quis tamen Gäal, iners,

Ignauus iste? Nescio, & nescit miser

≤line=495≥ Abimelechum, quantus in clypeos tonet,

Aut quantus ensem vibret, aut iaculum premat,

Alter Gradiuus; testor immites Deos,

Et sacra Bäal, quae lubens vulgus colit,

Lucumque & aras, vulnere ingenti cadet,

≤line=500≥ Si strictus iste acinacis nondum stupet,

Limatus illâ cote, quâ fratres iacent.

Arma, arma, ad arma milites, Sichem vocat.

**CHORVS.**

Tandem fleuit barbara Sichem,

Claro gemitu testata nefas,

≤line=505≥ Et te miserum dixit lëther!

Heu! Heu! duro durior omni,

Cùm tot fratrum pectora rupit,

Et saxo etiam durior illo,

Quod tam innocuo sanguine fluxit!

≤line=510≥ At nunc Gäal omnia turbat,

Et te, ô Zebul, agmine cingit,

Murosque tuos ardua Sichem,

≤page=56≥

Non iniußis occupat armis.

Ergò reperit perfidus hostem,

≤line=515≥ Et Sichemijs exulat agris

Trux Abimelech, & vagus errat,

Noti sceleris turbine raptus.

Heu! fuge, totus panditur orbis,

Fuge, quà fratres fugêre prius,

≤line=520≥ Quà tibi Iether pandit asylum;

Fuge, quà gladijs obuius ibis,

Et nulla tibi lancea parcet;

Fuge, quà medium stringat Erynnis,

Haerens trepido pallida collo;

≤line=525≥ Quà te anticipans inuolet Atè,

Et sanguineo cincta flagello

Noxam stimulis exigat aequis.

Fuge, quà riui sanguinis vndant,

Taboque madent aspera nemorum,

≤line=530≥ Vbi sola sedet flebilis Echo,

Semperque aliquid garrula frangit

Intrà scopulos, rupe cauatâ,

Lugubre, moestum, quod sub gladio

Dixit Iëther, quod tunc summo

≤line=535≥ Margine saxi, desperatus

Viuere, fleuit, quodque auritas

Iußit geminum reddere siluas.

Fuge, quà campos auia cingunt,

Quà fata sinunt, quà fata negant,

≤page=57≥

≤line=540≥ Quacumque patet, quacumque latet

Semita nigris abdita taxis.

Fuge, quid demens respicis? Heu! Heu!

Non pede claudo poena sequetur,

Et iustorum filia Diuûm,

≤line=545≥ Non innocuo sanguine ludet,

Quae tarda licet, quae pigra licet,

Suras lento vincta cothurno,

Plumbea tandem spicula vibrat,

Magnoque tenet pondere sontes.

≤line=550≥ Sic ille mali seminis autor,

Deploratae filius Euae,

Fratris misero sanguine sparsus,

Totum lustrat deuius orbem;

Ducit profugum luridus Abel,

≤line=555≥ Quà densa latent, inter frutices,

Quà saxa iacent, inter scopulos,

Tunditque latus, pallidus hospes.

Heu! quod Superis omnia debet!

Et te Lamech vermina torquent,

≤line=560≥ Diraeque graues erosa tibi

Viscera mordent, nimiumque luis,

Mollis pueri, flebile vulnus.

Nec destituit vindicta reum,

Quamuis oculis semper riguis

≤line=565≥ Lenire velit Numina, & vdo

Lecti gremio, Coniugum in vlnis

≤folio=I≥

≤page=58≥

Lumina vexet.

Tum, si folijs fortè citatis

Mouit lucum turbidus Auster,

≤line=570≥ Et si tenui sibilat aurâ

Vocale nemus, respicit amens,

Et se ad poenam comparat vltrò.

Scilicet aequum est pallêre malos,

Et quos animi crimina torquent,

≤line=575≥ Semper rigidum sperare Deum,

Fandi memorem, memorem infandi,

Et si exagitas, laedere durum.

O cui totus militat aether,

Qui prompta citat fulmina, & adsunt,

≤line=580≥ Qui cùm validos strinxerit ignes,

Torto rubuit verbere Selmon,

Et perculso vertice flagrat.

Discite moniti, discite iustas

Numinis iras; conscire sibi

≤line=585≥ Nihil, hoc pulchrum est, & suffundi

Vulnere nullo, gratum Superis,

Dignum coelo, dignum stellis,

Dignum ambrosiâ, nectare dignum

Tum quicquid ibi ridet in astris,

≤line=590≥ Quod Diuini pectoris vrnâ

More citati fluminis, vndat,

Libat pietas, & quod nebulae

≤page=59≥

Cumque recondunt, subigit meritis

Ignea virtus.

## 10. ACTVS QVINTVS

NVNCIVS, CHORVS.

≤line=595≥ VAstata Sichem lurido busto sedet,

Et lapsa ab alto ciuitas traxit minas

Murorum hiantes, omnia in fundo iacent,

Adeóque tota Sichima in Sichem latet.

Abimelechus miscuit flammas prior,

≤line=600≥ Trux, asper, atrox; scilicet poenas dedit

Fratrum peremptor. CHOR. Nunquid à castris venit

Mercurius iste? fare, quid portas noui?

Saeuitne Abimelechus? an Thebas ruit?

An geminat itèrum funera? incendit faces,

≤line=605≥ Inflammat vrbes? NVN. Scilicet nuper fuit

Abimelechus. CHOR. Nunc vbi tendit tamen?

Vbi castra ponit? NVN. Ponit ad Lethen miser,

Et ripâ in illâ tendit. CHOR. Vbi fratres sedent?

Abimelechus? NVN. Morte crudeli iacet,

≤line=610≥ Lethoque acerbo. CHOR. Nempe crudelis fuit.

≤folio=I2≥

≤page=60≥

NVN. Iacet cruentus. CHOR. Nempe, quod biberat, vomit.

At quis ferocem beluam inuasit? Refer.

NVN. Et strauit illum mulier. CHOR. An Iahel manus

Armauit iterum? nunquid & nobis quoque

≤line=615≥ Robur ministrat Nemesis? NVN. Et saxo iacet

Ictus cerêbrum. CHOR. Nempe & hoc saxum fuit,

Quod fluxit olim sanguine, & tabum bibit.

O iusta semper Numina! at totum refer,

Et sanguinantem purpuram totam explica.

≤line=620≥ NVN. Vix ipse credo facinus & vidi tamen,

Et quanquam ocellis metiar famam meis,

Non credo nimis, & pectori irrepit stupor.

Aurora nitido mouerat stellas polo,

Et tota Thebé latera nudârat sua,

≤line=625≥ Murumque torquens machina, urgebat nimis,

Cùm rapuit arma miles & Martem ciens

Caesìm sonante claßico; in clypeis stetit.

Tunc ipse Abimelechus ante omnes ijt,

Ferrum coruscans & facem, & speculam premens,

≤line=630≥ Quae sola miseris, opido euerso, stetit,

Spargebat ignes, mulier extinxit luem,

Armata silice mulier, & tantum Ducem,

Saxi molaris impete, in praeceps dedit.

It clamor vsque ad sidera, & vulnus fuit

≤line=635≥ Lethale nimiùm, tolerat, hoc tantùm dolet,

Quod foeminae illam gloriam debet, miser,

Et adhuc superbus; ergò fortunae satur,

≤page=61≥

Vitaeque mox cadentis, armigerum vocat,

Et ipse monstrans pectoris nudi sinum,

≤line=640≥ Iubet ferire militem, & subitò rigens,

Et torta hiulcans lumina, adspirans minas,

Morte inuocatâ, pronus in vulnus cadit,

Et sic iuuat perire. CHOR. Sic tandem luit

Abimelechus, sic Deus noxam exigit.

≤line=645≥ Gaudete Ciues occidit sternax aper,

Et ille nobis vltimus missus venit,

Post tot suorum funera; ô vindex Deus!



# Back



FINIS.

