# Front



ACOLAS-

TVS. DE FILIO PRODI

GO COMOEDIA ACOLASTI

titulo inscripta, authore Gulielmo Gna-

pheo, Gymnasiarcha Hagiensi.

GODFRIDVS DV-

maeus Antuerpiae excudebat,

Anno. M.D.XXIX.

Mense Iulio.

CVM GRATIA ET

Priuilegio Imperiali ad triennium.

ACOLASTVS. DE FILIO PRODIGO COMOEDIA ACOLASTI titulo inscripta

GVLIELMVS GNAPHEVS HAGIENSIS IOANNI SARTORIO AMSTELODAMO S.D.

Cum sint, mi Sartori, hoc nostro tam docto saeculo uiri egregie docti,

qui omne disciplinarum genus tractent, uersent et excolant, demiror

poesim comicam sic iacere neglectam, sic porro intactam relinqui,
tanquam

res sit inimitabilis et cui opera parum utiliter collocetur, Quod ni ita

habere uideretur, non tam uelut coniurate bonarum rerum scriptores inde

temperarent manus. Laudata est comoedia Tullio ut humanae uitae

speculum, celebrata est doctorum uirorum calculis, sed indigne, si ipsa

indigna sit, quam multi conentur uel imitari uel ad uiuum experimere.

Habet haec aetas nostra suos Tullios et Liuios, habet suos Vergilios et

Demosthenes, ut Solones, Hippocrates et Chrysostomos taceam, Menan-

dros et Terentios nullos habet. An eo fit, quia sublimior eius rei
habeatur

tractatio, et non nisi summis ingeniis digna? Errat mea quidem
sententia,

qui ita censeat. Nam ut comoediarum argumenta e media hominum uita

petuntur, ita et tractari facile possunt ob stili mediocritatem dicam an

facilitatem, potissimum ab iis, qui hominum ingenia, mores et uitam sic

habent meditata, ut ea pro decoro queant exprimere. Porro autem ut hanc

ego glaciem audax perfringerem, tentaui, quid nostra, qualiscumque

tandem ea sit, Thalia daret. Argumentum delegi ex sacris, quod in comoe-

diae formam cogi posse iudicarem, praeterquam quod hic res subinde in

nimis Tragicas exeat exclamationes idque praeter comicas illas leges,
quas

nobis tradidit Flaccus. Quod quidem crimen leuius esse duxim quam a
sensu

et rei dignitate recedere. Malui enim pietatis respectui quam
litteraturae

decoro alicubi seruire. Iam rem ipsam sic prosecuti sumus, sic stilum

temperauimus, ut nihil habeant sycophantae, quod calumnientur, habeant

autem litteratores pii, quod affatim doceant, et moneant bene. Multos

noui ad hinc palaestram instructioribus animis esse, quos cupiam ad id

genus studii accingere. Quo in loco et te et Gulielmum meum Niueldium

habeo, ut alios praeteream mihi non perinde notos. Quare sub tuam, mi

Sartori, ferulam hic noster Acolastus, sic enim illi nomen fecimus,
uenit;

uenit, ut pro meritis suis tractetur. Hoc enim onere dudum leuari opto;

liberum tibi facio, ut eum, quibus uisum est, modis exerceas. Tam mihi

non sum Maeuius, tam mihi non ignosco, ut deformes catulos pro formosis

tibi cupiam ostentare. Audiui quendam Reynerum Snoy Medicum in

eodem uersatum argumento, fortasse etiam multo felicius. Id si ita est,

pergratum mihi fuit, si uir ille suum poëma in lucem emittat, atque ipse

ridicula quaedam Reyneri simia appaream, tantum abest, ut cuiusquam

gloriam nedum Reyneri aut uelim aut possim obscurare. Multo autem

maximam gratiam initurus es uel tu uel meus Niueldius, si modo hunc

decoctorem Acolastum ad ueram frugem correxeris, prius quam sub

aliorum oculos propinetur deridendus. Consilium mihi erat amplius in

his tirociniis praeludere ad ueram comoediographiam, nisi malitiosa

quorundam inuidia ea mihi studia inuidisset, qui calumnia armati sua

ludo et olio litterario me pepulerunt, exturbarunt, et nescio in quae
odia

rapuerunt. Ut non desunt praeclaris ubique rebus suae pestes et bonis

uirus sui Satanae. Quod ad metri rationem attinet, illud pro licentia

comica ut uarium ita et liberum fecimus propterea quod comicam phrasim

conueniat ad familiarem et solutam orationern quam proxime accedere.

Sapphicum carmen praeter morem iniecimus eo in loco, ubi res ita

poscere uideretur. Quod si iuuet comoediam hanc publice spectandam

exhibere, haud male instructam in hoc fabulam es habiturus. Quippe

docebit pariter et delectabit, nisi me fallit mea philautia, maxime
post-

quam tu eam reddideris tuo dolatorio leuigatiorem. Quam operam rudi

et crasso operi non es negaturus, spero. Vale.

Tuus Gnapheus.



# Main



## 1. ACTORVM NOMINA

PELARGVS, pater.

EVBVLVS, is patri est a consiliis.

ACOLASTVS, filius prodigus.

PHILAVTVS, hic filio est a consiliis.

PAMPHAGVS, parasitus.

PANTOLABVS, scurra.

SANNIO, leno.

SYRVS, lenonis seruus.

BROMIA, lenonis ancilla.

LAIS, meretrix.

SYRA, Laidis pedisequa.

CHREMES, rusticus.

## 2. PROLOGVS

*Constans Senariis*

Vos nulla captet, obsecro, admiratio,

Quod hic uidetis, optimi uiri, nouos

In apparatu scaenico titulos, nouam

Qui nos daturos esse fabulam arguant.

Haud me latet, quanto odio uocabulum

Noui laboret, uerum enimuero hic nouis

De dogmatis ne *µυ* quidem, paradoxa nos

Nullo loco dignabimur. Notum onmibus

Est argumentum, quod palam tractabitur,

Sed comicis strictum metris. Ne nescias,

Euangelion nota parabola prodigi

Vitam recenset filii. Illam scilicet

Nunc exprimemus ludicra actiuncula,

Cuius sub inuolucro habes mysterion.

Sed audio inter uos susurria nescio

Quae de noua impudentia et cornicibus.

Sane impudens non sim, quod artem musicam

Tractare iudicauerim omnibus quidem

Licere, cuius palma uel Terentio

Teste in medio sit posita. Laudi non potest

Non esse, quod rudes tirunculi uelint

Virtutis edere specimen uel pet iocum,

Ut serio ausint hostibus concurrere.

Tum nolo quisquam nos putet cornicibus

Configere oculos, quod domi nostrae recens

Nata actione gratiam nobis bonam

Venemur a uobis, probatis fabulis

Plauti, atque item Terentii, uelut simul

De ponte deiectis. Nihil nos, Zoile,

Vel dente uel liuore tuo commoueris.

Etenim Terentio atque etiam Plauto suas

Laudes ut optimis poetis stare qui

Nolit, meretur is quidem probra omnium.

At nos poemate hoc etiamnum a follibus

Calente nemini suam ademptum gloriamVenimus ipsi inglorii, tantum id
studet

Grex histricus, uobis leuare nauseam,

Quam plurimam accepistis ex iis fabulis,

Quas uel panis frusto exciti quidam exhibent

Frequentius quam doctius, palmarium

Sibi pollicentes inde, quod bonas male

Semel atque iterum recoxerint comoedias,

Quibus suam scabiem affricant illi haud minus

In explicando quam exhibendo. Ringitur

Ibi nescio quis. Heus tu, quid ardent lumina?

Ecquid caput motas quasi iratum admodum?

Vah, an hulcus est tactum tibi? Credo, quia

Malum uidete interminari. Sed tibi, en

Unguem hunc medium. Placere enim tantum bonis

Studemus. Ii nunquam uitio uertent, sui

Quod senserint studio fieri, si non satis

Feliciter per omnia, sedulo tamen.

Quod restat, o spectator optime, ne graue

Tibi sit silentio fauere litteris,

Dum intenditur grex noster actiunculae,

Quam suscipit, tibi ut operam suam probet.

Quod si placebit interim, nil amplius

Memineris atque debitum plausum dare.

In prologe haec satis. Periocha sic habet:

## 3. ARGVMENTVM COMOEDIAE

Duos cum haberet filios pater, abdicat

Iuniorem. Is a patre accepta substantia

Statim peregre profectus perditissimis

Sese applicat nebulonibus, mox alea,

Lasciuia, luxu foede rem prodigit.

Exhinc eo calamitatis incidit,

Ut rebus exutus, siliquis et glandibus

Famem eximeret, sui cum pertaesum inediae

Esset, paternam regreditut supplex domum.

Pater reducem sibi gratulatur filium,

Amplectitur, sub haec epulatum prouocat.

## 4. ACTVS PRIMI SCAENA PRIMA

Pelargus Eubulus

*Senarii omnes.*

*Pelargus*

Nunc demum sentio, quanta sit felicitas

Et quanta quies, habuisse liberos patri

Per omnia obsequentis. Ego quoad pro meo

Animo moderarer filium annis paruulum

Praeterea tam bene conditum, ut nihil amplius

In eo desiderare posses, tum quidem

Viuebam uelut utramque in aunem dormiens,

Immo mihi plaudebam, qui gnatum haberem praeditum

Tali ingevio et modestia, unde gaudium

Possem mihi polliceri perpetuum et bene

Stabile. At nunc, postquam detecta hypocrisi malus

Aperte coepit esse adeoque id institit,

Manu ut mea emittatur, uah, quae cogito?

Quibus nunc sollicitor rebus, ne ille hinc sibi

Primam fenestram ad nequitiam patefecerit

Neue seruus peccati euaserit ex libero,

Patris imperium lene dum male sanus abicit,

Id quod de ipso speraueram nunquam fore.

Hoc illud est, quod uulgo consueuit frequens

Dici: Penuriam multo melius feras

Quam saturitatem. Nam illa multos continet

In officio, haec uero ad protemiam meum

Perpellit filium, quandoquidem malit

Errare quolibet ex sua libidine

Paterno quam sinu fouerier amplius.

Naì ille haud scit, quam praesens sibi accersat malum.

Sed quid? Sinam uero a me abire filium,

Quem destinaueram heredem regno meo?

Id Eubulus forsan meus non suaserit,

Quo consule semper usus sum feliciter.

*Eubulus*

Non possum, quod meum ingenium est, quin sedulo

Agam, laborem, in officio sim pro meo

Pelargo, cui ceu Theseus quispiam Herculi

Coniunctus sum, idque ob morum similitudinem,

Quae ut inter nos est fere consentanea,

Ita mutuum amorem conciliet oportet. Hinc

Adeo nullum elabi diem patior, meum

Quin illi deferam officium. Illuc scilicet

Mihi iter est.

*Pelargus*

Cuius hic uocem audire uideor?

Num Eubuli? Is est ipsus, per tempus aduenit.

Videon te, Eubule mi, meo animo maxime

Nunc expectate?

*Eubulus*

Eho, quid tam, quaeso, tristis es?

*Pelargus*

Haud simplex est malum, quod me sollicitum habet.

*Eubulus*

Quidnam est?

*Pelargus*

Eubule mi, nihil.

*Eubulus*

Quin dic, quid est?

*Pelargus*

De filio num nam audisti?

*Eubulus*

Quid is studet?

*Pelargus*

Alienum sese facere a pattia domo.

*Eubulus*

Tuusne filius?

*Pelargus*

Meus.

*Eubulus*

Quid audio?

*Pelargus*

Minor ille natu hanc mihi mouet tragoediam.

Qui utinam ex me natus non esset.

*Eubulus*

Bona uerba. Sed

Unde istuc, quaeso, huic uenit in mentem, nisi

Indignis ille abs te sit tractatus modis?

*Pelargus*

Immo, ne nimis dignis, uereor, Eubule.

*Eubulus*

Qui?

*Pelargus*

Dicam. Istunc ex me natum eduxi a paruulo,

Habui, amaui ut meum, in eo me oblecto, illius ,

Salutem curo, nil praetermitto, ut queam

Prodesse. Studium omne meum illius commodo

Consecro. Denique uelut in sinu meo

Eum foueo unice carum, nunquam ut meam

Benignitatem senserit in se claudier.

Optare quicquid ausus est, habuit. Meis

Bonis uoluit frui, uoluit recto pede

Incedere. Liberum illi factum est, quolibet

Mentem suam inclinare, quolibet manum

Extendere, tantum ne rebellaret mihi

Dedi mandatum, huic pareret iussi. Ubi

His studiis illum mihi firmissime puto et

Perpetuo deuinctum fore, euenit, bonae

Conditionis taedium ut acciperet. Hinc uiam

Occepit comminisci, qua se emancipet

Paterno iure. Philautus eam glaciem secat.

Meditatis rationibus, illinc proficiscitur

Recta ad me. \’Heus tu, pater,\’ inquit \’aetas quae mea

Sit, ipse uides. Satis sub imperio tuo

Egi, ualet mihi iudicium, ualet ingeni

Vigor, meas uires uolo experirier.

Tam grandem detineri me pattis iugo

Inscitia est. Aequales qui sunt mei ordinis,

Ad unum omnes gaudent dudum repudium

Dedisse patribus, quorum iniustitia grauis

Est filiis. Per me satis sapio, nihil

Custodis egeo. Proinde uolo, debitae

Substantiae mihi scribatur portio,

Nisi nullis legibus teneri te putas.\’

Haec illius erat luctuose oratio.

*Eubulus*

Satis superbe omnia. Quid tu ibi?

*Pelargus*

Primum uelut

Attonitus haesi, post mihi redditus \’Adeon,\’

Inquam, \’uel inhumanus tibi uel durus fui,

Ut te mea iniustitia eiciat? Otii,

Credo, tibi obrepsit saturitas, hinc tui

Te paenitet, hinc praesentis te sortis piget.

Nunc uis conscribi a me substantiam tibi,

Nunc uetere solum uis. Vide ne, quam tibi

Istuc sedet cordi, tam multum incommodet.

Solent enim subita consilia ducere

Secum comitem praesentem paenitentiam.

Non desunt exempla, quibus, quod ago, comprobem,

Nisi, si patrem non audias, frustra audias

Exempla. Porro quis tam confidens fuit,

Qui te corrumpere sit aggressus? Aut male

Odoror aut Philautus consultor fuit.

Is frigidam suffudit, strenuus quidem

Ille et cordatus monitor, bene si quid monet,

Qui te ad scopulos e tranquillo inferat. Nocens

Profecto pestis xxx xxxxxx malum,

Quod, quo magis fuco quodam suo tegit

Venenum, hoc est nocentius. Quam blandula

Siren Philautus a fronte, at post senseris

Dulcis ueneni aculeum. Longe hinc fuge,

Mi fili, si modo tua tibi cordi est salus.\’

Sic dixi.

*Eubulus*

Quid, num his ille quietus redditur?

*Pelargus*

Nihil minus. Immo coepit hinc magis

Atque magis ius suum urgere et leges bonas

Inclamare, quibus contendunt ephebiam

Transmissos solui iure patrio.

*Eubulus*

Sed quibus

Tandem uerbis conuenit inter vos?

*Pelargus*

Nihil

Conuenit. Hoc tantum respondi, me amplius

Super his deliberare uelle. Nunc mihi

Quid consulis faciundum esse, Eubule optime?

*Eubulus*

Dicam. Principio quando obstinate fugam

Parat, memineris hoc uere dictum a Sophois:

\’Inuitum si retineas, exire incitas.\’

Sine eum modo suo animo obsequi, ut sibi notior

Paulo post redditus, uideat, proteruia

sua quo reciderit malomm. Dehinc tuas

Sub alas si recurrerit atque supplicem

In gratiam tum admiseris, certe hinc magis

Tibi filium alligaueris, ac dudum fuit.

Sic sentiet, quanto sit praesidio pater

Ei, qui uel tandem resipiscat perditus,

Ut taceam, quod bonitas tua hinc euaserit

Longe commendatissima, si sese exserat

In immerentes et facilem et piam et bonam.

*Pelargus*

Quid? Censen igitur numerandam pecuniam,

Qua ablegetur?

*Eubulus*

Scilicet.

*Pelargus*

Os durum.

*Eubulus*

Postulat

Istuc res ipsa, ratio iuraque publica.

Faciundum est.

*Pelargus*

Quid? Non mihi ius est lasciuiam

Illius, obsecro, retundere?

*Eubulus*

Non habes

Necesse pro imperio tuo omnia agere. Quin

Sine, Abeat.

*Pelargus*

Quando ita uis, faciam. Magis tibi

Credam quam animo meo.

*Eubulus*

Sed heus, ne saeuius

Gnatum tractes, tantum obiurgato amantius

Pariterque moneas, quid cauere oporteat

Periculi,

*Pelargus*

Meminero. Modo ad aerarium

Illum expectabo, dum redeat. Quid tu interim?

*Eubulus*

Domum eo.

*Pelargus*

Quid quod te oro?

*Eubulus*

Quid?

*Pelargus*

Ut ne sit mihi

Te consultore diu carendum.

*Eubulus*

Vah, quasi

Unquam diu carueris.

*Pelargus*

Dii boni, ut sapit

Eubulus, ut prudenter consulit, ut uidet

Omnia. Ianum bifrontem hunc uere dixeris,

Tam in occipitio quoque oculos multos habet.

Huius consilium ut ex animo meo parum

Sit, fecisse tamen non pigebit forsitan.

Nunc ut diei gnato dictae tempus est,

Rationes omnes concinnabo ad calculos.

## 5. ACTVS PRIMI SCAENA SECVNDA

Acolastus Philautus

*Trochaici catalectici.*

*Acolastus*

Me nisi animus fallit, omnia succedent bene.

*Philautus*

Sed patris

Vim et facundiam uereor ut fortiter feras.

*Acolastus*

Egon?

Offirmato animo meam rem agam.

*Philautus*

Tantum caue, suis

Ne te saeuis dictis protelet.

*Acolastus*

Protelet? Omnia

Mea mihi meditata sunt. Nihil formidem congredi

Vel cum tribus oratoribus.

*Philautus*

At iam credo, satis diu

Rem tuam deliberasse patrem. Quid respondeat,

Vise.

*Acolastus*

Aggrediar.

*Philautus*

Hem, macte animo. I sane, quo tua te uocat

Virtus. I pede fausto. Miror, si res ex sententia

Huic cesserit. Aut fallor aut repelletur, ne causam agat,

Tam meas rationes omnes hic Pelargus abicit.

Quare cum illo fatali pugno odio.

*Acolastus*

Philaute mi, heus,

Heus, Philaute.

*Philautus*

Quis me?

*Acolastus*

Cor mihi salire iam incipit.

*Philautus*

Hem, quidum, Acolaste?

*Acolastus*

Quia pater aerario assidet suum

Censum supputans, ut opinor. Quippe auribus meis

Hausi tinnitum ad fores placide assistens nostras.

*Philautus*

Bene

Est. Tu intro irrumpe ad senem, expectabo te domi meae.

## 6. ACTVS PRIMI SCAENA TERTIA

Acolastus Pelargus

*Trimetri.*

*Acolastus*

Nunc quod futurum est, colligo. Nunquam dabit

Pecuniam pater, nisi moneat prius,

Ut ne profundam, perdam, confringam male

Rem omnem, idque aget uero uoltu, tam mihi timet.

Sed nescit, quam surdo narrabit fabulam.

Ego faciam tamen, ut pulchre respondeam

Illius uerbis alia quam cogitem loquens,

Meus dum dinumeret mihi argentum senex.

Sic illudendi sunt patres isti, nimis

Rigidi in nos iudices. Sic imperium cadit,

Quod ui magis quam beneuolentia asserunt.

Ut sim omnibus gratus pro frugi nomine,

Mihi quod pater inditum uoluit, ex re meus

Philautus aliud subdidit concinnius,

Acolastus siquidem et esse et dici gaudeo.

Satis adhuc cessatum est. Adire eum uolo.

Adsum, pater, ut, quid uel tandem respondeas,

Audiam. Itane rationes studiose conficis

Omnes, ut portionem conscribas mihi?

*Pelargus*

Nempe ut hariolare, fili,

*Acolastus*

Amo te plurimum

Et non neglexisse habeo imprimis gratiam.

*Pelargus*

Quod o cum salute tua fiat.

*Acolastus*

Fiet, pater

Ne quid time. Sed obsecro, quantum dabis?

*Pelargus*

Adeon tibi in pecunia est animus, nihil

Ut imperes isto tuae libidini?

Fili, id adeo edico tibi: nisi quieueris,

Reducam calculum.

*Acolastus*

Recte pater. Obsecro,

Perge.

*Pelargus*

Ut pergam, ne me obturbaris pessime,

Concede istorsum aliquantisper, dum te uocem.

*Acolastus*

Faciam. Hem, quid egi? Nunc male metuo miser,

Ne non aes omne reddat, uel quod auidior

Est ad rem uel quod est commotus. Ineptias

Hominis, nescis tractare aegrotum animum patris,

Quem debebas meminisse tam irritabilem.

*Pelargus*

Ehodum ad me, fili. Nunc utrum uis sub meo

Praesidio degere an peregrinari foris?

Fac cordate respondeas.

*Acolastus*

Pater, foras

Me animus uocat.

*Pelargus*

Prauus sane. Quid si sinas

Te exorari, ut maneas domi meis bonis

Fruiturus perpetuo? Certe patrem foris

Tu nusquam inuenias gentium.

*Acolastus*

Credo, pater,

Sed proficiscendum est, decretum stat, me feras.

*Pelargus*

Non possum tam blande, mi fili, discere,

Ut animum mutes?

*Acolastus*

Operam omnem ludis, pater.

Potius tentabo, quid possim uel legibus,

Ut istuc cum tua dicam pace interim,

Si, quod rogo, non impetrem cum gratia.

*Pelargus*

Quando obstinate operam uideo te dare, meum

Ut tibi iugum excutias, alioqui amabile,

Age, non libet tecum pugnare, sed habe

Hanc zonam tibi. Decem talentum rem tenet.

Ea est substantiae tuae aequa portio.

Quid gestis, gnate mi? Ah nescis, quid gaudeas.

Crede hoc mihi, si quid unquam monui bene:

Acerbius flebis, quod temere niteris.

Ego saeculum hoc noui, quibus sit moribus,

Tum te pernoui, quo sis ingenio. Tuum

Si animum uicisti, potius quam animus te, sino,

Ut gaudeas. Verum quoniam uideo secus

Te esse habitum, non possum, quin deplorem tuam

Stultitiam pariterque doleam te abscedere.

*Acolastus*

Pater, obsecro, ne quid te excrucies mea

Causa. Nullam peperero tibi aegritudinem.

*Pelargus*

Utinam.

*Acolastus*

Certe, Pater. Nunquid me uis?

*Pelargus*

Puer,

Hem, aegre propter me consistis, uideo, pedes

Tibi pruriunt, ardentque fugam. Sed haec prius

A me sic imperia capesses multa in pectore

Tuo bona considebunt. Principio tuam

Mentem fac nullis artibus imbuas, nisi

Quarum in me exemplar aduertis, meis item

Fac uiuas moribus, ut qui paenitendum habent

Nihil. Volo, tuo animo haudquaquam seruias,

Quem ptaestat sempec habes suspectnm. Caue,

Diuertas ad nequioca a praeceotis meis.

Posttemo habe hoc tibi mocumentum ut regulam,

Ad quam mores, uitam et nicetem instituas tunm.

Haec sedulo verses, haec mentc tracti\[es,

Haec pro Cynosuta qunpiatr limet oculus.

Haec sint tibi ceu lapis Lyd us, ad quem pcobe

Tete explores, ut, qui sis, noscas intime.

Ab iis enim si gnid uel uita uel animus

Deliret, peccatum id quidem esse memineris.

*Acolastus*

Est praetecea, quod uis?

*Pelargus*

Ut perpetuo bene

Valeas.

*Acolastus*

Valebis igitur, mi parens.

*Pelargus*

Vale,

Vale, inquam, gnate mi, gnate, aeternum uale.

Quae haec est miseria, pro deum atque hominum fidem,

Itan diuelli a me, quod erat carissimum.

O, quem luctum paras, quas curas inicis

Patri, ipse securus nimis. Pulchre quidem

Tuam rem abiens stabiliuisti. Sed nescis, ah

Nescis, serus quos exitus uesper uehat.

Sane illud demiror, qui fiat, ut, mihi

Cum maxime peccet gnatus, nequeam tamen

Acerbiore in eum esse animo. Ut nunc res ferunt,

Utinam tam possem filii obliuiscier,

Quam ille, o dementiam, me auersatur libens.

Huc, huc calamitatis scilicet tuo,

Philaute concilio inferor. O dolor grauis.

## 7. ACTVS PRIMI SCAENA QVARTA

*Acolastus Philautus*

*Scazontes*

*Acolastus*

Num quis me uiuit fortunatior? Num quis

Fortunae filius dici magis debet

Ex merito quam ego, cui contigere pro uoto

Omnia?

*Philautus*

Quis hic beatum uendidat sese? Hem,

Aurumne habes, Acolaste?

*Acolastus*

Habeam, rogas? Zona

Vide ut tumeat.

*Philautus*

Ho, ho. Talenta quot?

*Acolastus*

Decem.

*Philautus*

Hui, tantamne auri uim?

*Acolastus*

Tantam.

*Philautus*

Unde, quacso te,

Patri ista largitas?

*Acolastus*

Quia arte tractabam

Virum doli ignarum.

*Philautus*

O lepidum caput, laudo.

Praesidium forte expugnasti hodie. Quid restat,

Nisi ut triumphum agamus intus?

*Acolastus*

Accedo

Tuae sententiae.

*Philautus*

Sed quid libri hic gestas?

*Acolastus*

Id pignoris pater mihi relinquebat.

*Philautus*

Phy, bibliorum codex est, ualeat. Insiste

Tuas tibi res curare, nempe, quo pacto

Iter tuum instituas, peregre profecturus.

Codex non aeque inimicus, atque hic est nobis.

Ego tibi mox alia instillaro praecepta.

*Acolastus*

Sed mihi grauiter pater est interminatus, ne

Haec a me amitterem.

*Philautus*

Istaec uerba sunt, mitte.

Quin concedimus intro?

*Acolastus*

Impera et puta factum.

## 8. ACTVS SECVNDA SCAENA PRIMA

*Pantolabus Pamphagus*

*Octonarii omnes*

*Pantolabus*

Nai miser ego sum, qui quod edam, quaero et id aegre inuenio. Gulam

Habeo extrema fame pene strangulatem, uenter inedia

Exhaustus est, stomachus latrat, tum pendulae marcent genae.

Pol dentes pruriunt, me nullus est ieiuniosior

Neque magis effractus fame. Scabri rubigine

Dentes, labiaque incana situ loquuntur me famelicum.

Quare, hunc haberem praesentem deum, placaret qui mihi

Ventrem iratum. Parasiticae artis gnarum optem dari obuiam,

Quem sectari liceat, postquam in fumum cineremque uersa sunt,

Quae possei, omnia. Vel e flamma non grauarer impiger

Cibum petere. O Foruna, ut nunquam perpetuo bona es. Sed hic

Ne est Pamphagus, meo quem iuui beneficio toties? Is est.

*Pamphagus*

Quis hic nouus subsistit hospes? Pantolabus est. Insolens

Istuc quidem facit. Non possum, quin salutem et colloquar.

O salue plurimum merito tuo, uir optime.

*Pantolabus*

Pamphage,

Salue plus millies.

*Pamphagus*

Quid hic negotii tibi? An uenis

Obsonatum ad forum cuppedinis? Atqui ea est prouincia

Parasitorum.

*Pantolabus*

Memini. Sed eo res rediit ut ttanscursu opus

Mihi sit ad ordinem uestrum.

*Pamphagus*

Ad nostrum ordinem? quid audio?

*Pantolabus*

Sic fors fert.

*Pamphagus*

Sed turpe est nimis a bubus ad asinos transcendere.

*Pantolabus*

Ut sit. Durum telum necessitas.

*Pamphagus*

Nihilne est amplius

Rei?

*Pantolabus*

Nihil quicquam, abliguriui omnia. Hinc memet foro

Subducens lateo domi hunc totum mensem, ibi uappam bibo, panem

Atrum uoro, inedia ringor, cochlearum instar, uiuens miser.

*Pamphagus*

O me ter felicem, cui tam acre bellum cum penia haud fuit,

Qui suetus sum ut mures alienum semper arrodere cibum.

Quid, an non te piget tam acerbae sortis?

*Pantolabus*

Non tantum quidem

Pigeret, si modo tuam disciplinam nunc sectarier

Liceret.

*Pamphagus*

Forsitan liceret, si potis esses assequi.

*Pantolabus*

Conarer, ut possem, Pamphage. Uenter magister ingeni

Meos conatus iuuerit.

*Pamphagus*

Sed nescio, quam feliciter.

*Pantolabus*

Hem, me uide, ut prolixe agis. Rape me sodes, collegio

Tuo inauctorandum, rape, postquam nullam plane artem calleo,

Qua possim uiuere oikositoj.

*Pamphagus*

Au, non sunt illotis sacra haec

Manibus tractanda.

*Pantolabus*

Satisne lotus sim, qui corruger fame?

*Pamphagus*

Specimen tuae des artis oportet, dehinc nostris comitiis

Indictis, si uoles, nomen dabis cum plausu et gloria.

*Pantolabus*

Ea lege, obsecro, me discipulum habe tibi, cui profui,

Re salua saepe, nisi immemor es beneficii accepti.

*Pamphagus*

Immemor?

Age, suscipio te parasitastrum.

*Pantolabus*

Habeo pol gratiam. Quid est,

Quod me nunc uis facere?

*Pamphagus*

Ut me obserues sedulo.

*Pantolabus*

Qui dum?

*Pamphagus*

Seria

Curanda sunt.

*Pantolabus*

Quid seria? Securus quonam ferrer pede?

Seria curaui nunquam, nisi seria uentris negotia

Appellites.

*Pamphagus*

Scilicet.

*Pantolabus*

Istuc persuadeas Catonibus,

Rigidisque Sophois, si quid uales oratione.

*Pamphagus*

Pro suo

Illi sapiant ingenio, non equidem inuideo, nobis item

Palatum neutiquam desipit. Hic et nos philosophoi sumus

Aesopici Gnathonicique, cuius sectae plurimos

Clientes in forum producimus.

*Pantolabus*

Quibus sed ducibus

Freti?

*Pamphagus*

Magnis: Epicuro, Aristippo, Catiis et Apiciis.

*Pantolabus*

Duces illi haud sunt paenitendi per genium. Perdoctus es,

Laudo. Sed ad seria redi.

*Pamphagus*

Recte. Nescis, quae uiderim

Insomnia.

*Pantolabus*

Falsa?

*Pamphagus*

Non opinor. Post medium noctis ferunt

Vera esse somnia, cum sumus purgatiores scilicet.

*Pantolabus*

Intelligo. Sed narra somnium.

*Pamphagus*

Hodie constrato in toro

Videbar ad mensam plenam lautusque unctusque accumbere.

Cerealem dixisses coenam. Hinc uelut e pleno cornu datum,

Et quod ederem et quod potarem. Inde adeo, in digitos pedis mihi

Standum erat, ut de summo quicquam peterem. Vis dicam? Dis quidem

Videbar, cui affluerent bonae undique deliciae.

*Pantolabus*

Tam grata sunt,

Quae memoras, ut dentes uenterque hinc gestiant mihi. Vigilans

Vix ausim optare, dormiens quae somnias.

*Pantolabus*

Tum nescio

Quid uisus talorum iactus portendat ominis boni.

*Pantolabus*

Vah somnium hominis, quae narrat?

*Pamphagus*

Quid hoc? Satin tibi placet?

*Pantolabus*

Vereor, ne laeuus hic augur sis.

*Pamphagus*

Nil credis, nisi quod uides?

Abi in malam crucem dignus, quem nunquam sancta Saturitas

Beet, cum istac tua incredulitate.

*Pantolabus*

Obsecro, famelicum

Meum uentrem fac somniis tuis satures, si quid habent

Rei.

*Pamphagus*

Irrides?

*Pantolabus*

Non rideam, quod carbonarias opes

Pro germanis ostentes, somniis felix? Ridiculum.

*Pamphagus*

Age,

Ridiculum sit, quando ita lubet. Porro, quam non sim stultulus

Vates, uidebis, dum fiam hinc cellarius cuiuspiam

Nummatioris domini, opulentia cuius construxero

Tam largum uentri commeatum, ut si regum sim maximus.

*Pantolabus*

Hic, credo, uigilans somniat. Pamphage, beatum me in tuo

Regno tum, quaeso, facias.

*Pamphagus*

Vel primus eris apud me, si probe

Aduleris.

*Pantolabus*

Sed unde plebiscita ordinis uestri petam?

*Pamphagus*

Unde rogas? A Terentiano illo Gnathone principe

Viro.

*Pantolabus*

Hic te opus Fuerit interprete optimo. Nemo artifex

Nascitur.

*Pamphagus*

Operam meam tibi dico.

*Pantolabus*

Age doctoris suscipe

Partes.

*Pamphagus*

Nolo arbitrum quemquam esse nobis. Sed pone fabricam hanc

Tutus locus est, ibi elementa dabo. Fac te docibilem probes

Discipulum.

*Pantolabus*

En aurem utramque surrigo ad magistri dogmata.

## 9. ACTVS SECVNDI SCAENA SECVNDA

*Philautus Acolastus*

*Senarii.*

*Philautus*

Quid haec Acolaste, prae ut illa, quae pater dedit?

*Acolastus*

Pater futtilis est, somnium, iners. Valeat. Magis

Tua me, Philaute, dicta stimnlant.

*Philautus*

Fac tibi

Fidas. Quodcunque inciderit in mentem, uoles.

Te ipso fruere. Spes omnis in te sit tibi.

Sic uiues felix ac beatus.

*Acolastus*

Altius

Haec cordi haerent, quam ut momento leui excidant,

*Philautus*

Macte es uirtute.

*Acolastus*

Iam uale, Philaute mi.

*Philautus*

Vale, longum uale, Acolaste optime maxime.

*Acolastus*

Quam me Philautus ui sua totum occupet,

Si maxime dicam, nemo credat tamen,

Adeo in illum uelut effusus sum pectore.

Quo fit, nulla ut hinc capiar paenitudine

Mei, ut mihi ignoscam, et mihi placeam nimis.

Quis hoc statu me non beatum praedicet?

Superest, ut iter ingressus haec mea gaudia

Tester festiua, quam paro, cantiuncula.

O Dies festus niueo lapillo

Dignus, o lucis facies serena,

Qua licet demum positis suaue

Viuere curis.

Nunc iuuat laute Genium fouere,

Nunc iuuat sacrae Veneri litare,

Nunc iuuat ludos et amoena carni

Gaudia ferre.

Exsulat tergo monitor seuerus,

Et iugum collo iacet, o, remotum,

Libero quouis pede iam licebit

Tendere gressus.

Qui tuli multos dominos iuuentae,

Qui iugo solui toties cupiui,

Liber, emissus manibus parentis

Viuo beatus.

Gestiens adsit iuuenum corona,

Plaudat et sortem hanc mihi gratuletur,

Concinant Musae celebres canora

Carmina uoce.

## 10. ACTVS SECVNDI SCAENA TERTIA

*Pamphagus Pantolabus Acolastus*

*Octonarii.*

*Pamphagus*

Quid haec tibi uidentur?

*Pantolabus*

Rara profecto mysteria.

*Pamphagus*

Vide, ut contineas.

*Pantolabus*

Accurate omnia. Memorem me senties.

Sed unde escaria nobis est uenatio? Ubi cadauer est,

Quod adcurramus uultures? Nam uel lupo esurientior

Sum.

*Pamphagus*

Quod de somnio iamiam dixi, meministin obsecro?

*Pantolabus*

Memini.

*Pamphagus*

Hinc te bene sperare iubeo

*Pantolabus*

Sperare autem, cum nihil

Sit, quod edatur?

*Pamphagus*

Mane, mane, non spem meram, sed rem dabo.

*Pantolabus*

Promissis quis non diues esse possit?

*Pamphagus*

Offam faxo in os

Tibi obiecero. Nisi enim me omen laetum fallit, nanciscimur

Hodie herum, qualem uolumus, qui nos accipiat lautissime.

Hem, ad rostra te uoco.

*Pantolabus*

Quid illo?

*Pamphagus*

Ut uideam, num qui uenerint

Legati aut hospites nobis.

*Pantolabus*

Malim ad cuppedinarios

Vocacier, nam differor fame.

*Pamphagus*

Ah, quam plumbeus es. Lucri

Bonus odor illinc afflauit nares meas.

*Pantolabus*

Si odoribus

Et somniis uentrem pascas, quid adhuc famescere me sinis?

*Pamphagus*

Heus tu, ne spera communem tibi sortem, nisi sequeris.

*Pantolabus*

Sequor uel ad manes imos, si iusseris,

*Acolastus*

Nunc gaudeo

Superasse me uiarum omnes crepidines, cedant graues

Curae, maeror facessat, optato in portu cum nauigem.

Posthac quicquid libet, licebit protinus. Sub pectore

Quicquid tacitus uersabo, id in linguam, mox in manus

Licenter deriuabitur, neque obstrepet quisquam meis

Studiis, ut hactenus obstitit durus pater, a quo me exsulem

Meapte sponte reddidi, ne sit corrector amplius.

Iam, id affectabo, ut assurgant omnes uenievti, dexteras

Iniciant, comissatum ducant, denique delibutus ut

Viuam perpetuis gaudiis. Tum, uel multo auro adiunxero

Omnes mihi. Monarcha sic regnabo praepotens. Quid, an

Non albae filius gallinae iure censear, optimis

Plane prognatus ouis? Nullis cessero, ne diis quidem,

Postquam meus Philautus subiecit mihi boni et mali

Rationes omnes, quas ad unguem teneo. Porro autem obuiam

Optem dari hospitem amicum, qui me magnifice tractet, uirum,

Sane omnibus modis dignum, cui omnes optata omnia ferant.

Quod si me nossent, qui siem, gregatim ad me concurrerent

Cuppedinarii, coqui, fartores, unguentarii,

Pomarius, piscator, auceps, leno cum scortis ualens

*Pamphagas*

Pantolabe, quem procul huc uideo aduentare?

*Pantolabus*

Nescio, nisi

Ad mercatum uenit hic peregrinus hospes, ut apparet.

*Pamphagus*

Bene

Habet. Hinc nobis, quod spero, materia certi aucupii datur.

Exprompta nunc opus est astutia.

*Pantolabus*

Mi Pamphage, zonam habet.

*Pamphagus*

Zonam?

*Acolastus*

Sed aeminem hic uideo.

*Pantolabus*

Audin quid dicat?

*Pamphagus*

Vult noscier.

*Acolastus*

Quonam deuertam, cogito.

*Pamphagus*

Et hospitem quaerit.

*Pantolabus*

Cinaedus est

Ex uultu et filo corporis.

*Pamphagus*

Praeda haec nostris est unguibus

Digna. A tergo me huic inseram.

*Pantolabus*

Quid me autem?

*Pamphagus*

Fac, uerbis meis

Subseruias, ut hinc nostro in albo te dignum habeas locum.

Hospes bone, hospes clare, iubeo te saluere plurimum.

*Pantolabus*

Propino tibi salutem plenis faucibus, uir optime.

*Pamphagus*

Facete, laute, lepide, istuc tene.

*Acolastus*

Vicissim comprecor

Vobis laeta omnia, quicunque estis.

*Pamphagus*

Magnam me hercle gratiam

Omnes merito habemus tuae isti humanitati.

*Pantolabus*

Vir bonus

Es ex habitu.

*Pamphagus*

Sed in his quam ob rem peregrinaris regionibus?

*Acolastus*

Huc me grauis tempestas impulit meorum affectuum.

*Pamphagus*

Ecquo destinabas iter?

*Acolastus*

Quolibet ubi liceat meo

Pro ingenio uiuere.

*Pamphagus*

Istuc hic licebit commodissime.

Si nescis, hic habitant omnis generis Veneres et Gratiae.

*Pantolabus*

Hic oenopolia, myropolia, pharmacopolia stabulant.

*Pamphagus*

Neque hic desiderabis musicum concentum.

*Pantolabus*

Gaudiis

Hic afflues.

*Acolastus*

Sane, auspicato, ut audio, huc tetuli pedem,

Ubi frontem exporrigam. Vobis nomen dabo.

*Pamphagus*

Nomen tuum

Quod est?

*Acolastus*

Nomen? Acolastus.

*Pamphagus*

Acolastus? Vah, nomen conuenit.

*Pantolabus*

Hem, noster es.

*Acolastus*

Certe, quod uester sim repertus, gaudeo.

Sed nullane spes est, potiundi hic principatus?

*Pamphagus*

Maxime.

Imprimis ista corporis tui forma heroica placet.

Tum mores, indoles, cultus et disserendi gratia

Magno te ortum loco arguunt.

*Pantolabus*

A capite ad talos pulcher es.

*Pamphagus*

Immo, dum te contemplamur fixius, diuina elucet in

Te quaedam maiestas.

*Acolastus*

Nihil est in me, quin omnes plurimum

Id ament. Viuo et regno.

*Pantolabus*

Non sentit caudex palpum obtrudier.

*Pamphagus*

Hem, regem hunc esse oportet.

*Pantolabus*

Scilicet, tot clarum dotibus.

*Acolastus*

Si nosceretis, quid mecum portem boni, tum istuc magis,

Scio, diceretis.

*Pamphagus*

Quid id est?

*Pantolabus*

Virtutes omnes narra tuas,

Ut hinc orneris.

*Acolastus*

Agedum, appendite zonam auro multo grauem.

*Pamphagus*

Hui, tam graues auro loculos?

*Pantolabus*

Quid audio? Aurumne habet?

*Pamphagus*

Habet.

*Pantolabus*

Ego te, si nescis, auri encomion possim docere

*Acolastus*

Dic.

*Pantolabus*

Pulcherrima aurum faustitas mortalibus. Hoc te diis parem

Facit. Hoc qui habet, repente honoratus, clarus, sapiens, item

Rex splendidus fit.

*Acolastus*

Per Iouem, haec dogmata Philauti dogmatis

Consentiunt. Quid prohibet, quin patiar me nomine regio

Salutari?

*Pantolabus*

Ter maxime rex, quin in clientelam tuam

Nos suscipis?

*Acolastus*

Suscipio. En uobis auctoramenta haec mea.

*Pamphagus*

Nunc me totum regi dedo.

*Pantolabus*

Et ego, quantus sum, illi mancipor.

Sic inter luscos regnabit strabus. Pulchrum spectaculum.

*Acolastus*

Quid hic stamus? Quid hic haeremus ieiuni? Quin tendimus

Comissatum?

*Pantolabus*

Iam dudum est in patinis meus animus.

*Pamphagus*

Ubi uis,

Nihil moror.

*Acolastus*

Quo deuertemus?

*Pamphagus*

Hospitem probum dabo.

*Pantolabus*

Dabit dignum patella operculum.

*Pamphagus*

Unde autem obsonabitur,

Quaeso, patrone optime?

*Pantolabus*

Recte.

*Acolastus*

Cape hoc argentum et appara

Cenam, quae cum pontificali certet.

*Pamphagus*

Curabo, here.

*Acolastus*

Tum Venus,

Bacchus, Ceres nostris uolo intersint epulationibus.

*Pamphagus*

Fiet. Tibicines num nam cupis deducier e foro?

*Acolastus*

Etiam.

*Pamphagus*

Propero ad macellum. Heus Pantolabe, regem deducito

Cliens ad Sannionem nostrum, sed sublata sarcina.

Tenes?

*Pantolabus*

Sic.

*Acolastus*

Ubi manet ille uester?

*Pantolabus*

Ad Veneris fanum.

*Acolastus*

Bene est.

Sustolle haec.

*Pantolabus*

Quam pulchre procedo hodie. O fortunatum hunc diem.

## 11. ACTVS SECVNDI SCAENA QVARTA

*Pamphagus Solus*

*Trochaici Catalectici.*

Ha ha he. Quam tutum hospitium confidentiae meae

Mihi paraui. Quam promptum nactus sum deuerticulum

Exercendis fucis, imposturis et sycophantiis.

Hinc mihi praesens lucrum est, abradi dimidium potest,

Causabor carem esse annonam, ut conueniant ratiunculae

Accepti et dati. In rationibus nullis tenerier

Vinculis possum. Ad suffugia mille mihi rimae patent.

Nai iste totus desipit, qui nobis auscultauerit,

Per quos uelut in nassam illectus, ad uiuum usque eroditur.

Intra casses nostros praeda est, quam usque uenati sumus.

Illa nostris unguibus frustillatim discerpitur,

Quippe, sic peram illam nunc multo aere turgidam ictibus

Vellicatim exenterabimus, uix ut inopi siet

Reliquus obolus emendo resti. Quantumuis gestitet

Auri in loculis, uniuersum id insumemus luxui.

Scilicet triumpho serio, postquam cellarius

Euasi potentis domini, id quod futurum insomnia

Dudum praedicabant omine laeto. Nunc tempus monet,

Ut procurram obsonatum. Prolixius satur mea

Post erumpam gaudia. Heus, heus, gestientem Pamphagum

Nemo lanionum uidet, nemo salutatum aduenit?

Faxo iam ostenso auro, quod me habere nesciunt, simul

Ad me non accurrisse doleant obtrusis mercibus.

## 12. ACTVS SECVNDI SCAENA QVINTA

Acolastus Pantolabus Sannio Syrus Pamphagus

Scazontes

*Acolastus*

Ubinam aedes nostri sunt hospitis? Lassum

Me longa reddidit profectio.

*Pantolabus*

Nobis

En imminent, here. Praecurram ut fores totae

Pateant. Heus, heus, nemon hinc prodit? Insistam

Pulsare, nisi aperit ostium aliquis actutum.

*Sannio*

Quis tam grauiter pepulit meas fores?

*Pantolabus*

Vester

*Sannio*

Quis?

*Pantolabus*

Pantolabus.

*Sannio*

Pantolabus? Mortuum pridem

Credebam, ut quem toto non uiderim mense.

*Pantolabus*

Non est.

*Sannio*

Id uiso. Hem, uix te agnoscerem, uocem

Nisi noscam tuam. Unde quaeso ades? Num imis

Ex manibus?

*Pantolabus*

Narrandi id nunc locus non est.

*Sannio*

Quid non?

*Pantolabus*

Quid? huncine uides, obsecro?

*Sannio*

Cuias

Est, unde adduxti, et quo, qua gratia?

*Pantolabus*

Nostras

Est atque a Pamphago huc adducitur, nostin?

*Sannio*

Quem?

*Pantolabus*

Pamphagus obsonatum abscessit, hic nummos

Dedit.

*Sannio*

Euge introducator commodus sane

Conuiuator. Syre, hem Syre. Sarcinam hanc aufer

Intro, tum mox redi. Plura habeo, quae mandem.

Optatus aduenis, hospes optime. Accede

Ad nos. Omnis rei tibi copia hic fiet.

*Acolastus*

Nullasne habes Veneres?

*Sannio*

Etiam.

*Acolastus*

Iube accersi.

*Sannio*

Quanti pretii mulieres?

*Acolastus*

Plurimi, forma

Modo sint praecellenti

*Sannio*

Primariam sane

Dabo feminam. Hem Syre, audi, Laidem accerse.

*Syrus*

Iam?

*Sannio*

Iam.

*Syrus*

Causae quid dicam?

*Sannio*

Adesse amatorem.

*Pamphagus*

Ocius haec introducite ut coquis dentur.

Vos me sequimini, tibicines, intro.

## 13. ACTVS TERTII SCAENA PRIMA

*Bromia Ancilla*

*Senarii.*

*Bromia*

An unquam cuiquam contumeliosius

Audistis factam iniuriam, quam haec est mihi?

Venit ad me Pamphagus. \’Heus tu,\’ inquit, \’Bromia, cito

Reuise, quid moretur Laidem. Annus est,

Prius quam prodeat e gynaecco.\’ \’Pedes,\’

Inquam, \’foras efferre uetant negotia

Culinaria.\’ Mox corripit fustem, fugam

Ex aedibus ineo. Sane uero, quia

Hunc insignem decoctorem adduxit, satis

Pro imperio agit, neque quisquam eius mores potest

Tolerare. Sed faxo, meminerit huius loci

Atque diei. Secundas res superbiae

Decent, sino. Verum dum coeperit suum

Mutare uultum fortuna, atque hic indigus

Opis nostrae factus fuerit,vai mortuo

Canet, dum quid supplex petet. Pol gratiam

Hameo tibi, Pantolabe, qui intercesseris

Plagasque auerteris. Ut misera sum, cui quidem

Datum est in hanc domum, ubi tot sunt domini, ubi uix

Decem coqui suffecerint eduliis

Concinnandis, quae noster hic, si diis placet,

Condus promus modo attulit. Nunc affatim

Habet, quod plenis faucibus helluo uoret.

Habet, quod in foedissimam uentris sui

Proluuiem mittat, Harpyia obscaenissima.

Perstrenue ille quidem officium facit, dum homo

Suauis adducit cytharistrias sibi.

Ne non etiam, opinor, camelus saltitet.

Nam Pamphago nihil magis cum fidibus

Quam graculo. Tum, Lais, scortum nobile,

Magno quod meret, accersitum est hospiti.

Hos tantos sumptus quis ferret uel satrapes?

Quid Pamphagus? An non certa pestis atque item

Communis pernicies est adulescentulum?

Atat, forte imminet hic cessanti quispiam.

Proin uiso, sicubi haeret in uia Syrus

Cum Laide. Ut utrunque male perdat Iuppiter,

Per quorum nimiam tarditatem propemodum

Perieram. Papae, gregem ancillarum conspicor

Huc aduentare. Aedes nostrae uix ceperint.

Ibo illis obuiam ac, quid uenerim, eloquar.

## 14. ACTVS TERTII SCAENA SECVNDA

*Lais Syrus Bromia*

*Septenarii et octonarii.*

*Lais*

Itan te misit Sannio?

*Syrus*

Misit.

*Lais*

Me accersitum?

*Syrus*

Ita.

*Lais*

Quis tam potens hospes uenit mei petitum copiam,

Quae grandem demereo pecuniam?

*Syrus*

Nescio, nisi quod uiri

Aduentum herus meus excepit multo humanissime.

*Lais*

Num quem cenae apparatum uidisti, Syre?

*Syrus*

Non. Sed Pamphagus

Obsonatum concesserat. Hospes omnes sollicitos habet.

*Lais*

Sat habeo. Pamphagus non illicit quemquam nisi diuitem.

Syre, hem Syre, quid nam huc conari uideo Bromiam?

*Syrus*

Huc? Ubi

Ea est.

*Lais*

Ad nos uiam affectat.

*Syrus*

Certe. Demiror quid siet.

*Lais*

Iubebit nos forsan regredi domum, grauari enim hospitem

Impendiis.

*Syrus*

Non opinor.

*Lais*

Subsistemus parum.

*Bromia*

Lais, iamdudum conuiuatum te uocat herus. Quin uenis?

*Lais*

Hem Bromia uenio.

*Bromia*

At iam uenisse oportuit.

*Lais*

Quid ita cedo?

*Bromia*

Quia omnes accubant, teque unam abesse indignatur tuus

Nouicius amator.

*Lais*

Quid uiri est?

*Bromia*

Quid eum tibi praedicem

Aut laudem, Lais? Dignum, sat scio, te amica dixeris.

*Lais*

Recte, Bromia. At desiderio mei num nam uere calet?

*Bromia*

Caleat, rogas? Immo ardet te intime.

*Lais*

Properemus ocius.

## 15. ACTVS TERTII SCAENA TERTIA

*Eubulus Pelargus*

*Octonarii.*

*Eubulus*

Prouiso, quid rerum gerat Pelargus, quo pacto ferat

Absentiam gnati, quem tenere adamat, gemetque forsitan

Nunc abdicatum, quippe illum educauit maximo suo

Labore, post curauit unice sperans stabilem fore

Voluptatem, quam ex illius praesentia acciperet. Satis

Credo, patris ut est ingenium, iam misere sollicitarier

Super salute filii. Id uiso, modereturne suis

Curis nimis anxiis, uere sapientem gnod uirum decet.

*Pelargus*

Parentis quanta sit sollicitudo erga absentem filium,

Ex me disco. Gnatus quia abdicatus est dudum meus,

Non sustinet animus quiescere, quin is sedulo mihi

Ob oculos, ob mentem uersetur. Absentem curo haud secus,

Ac praesentem curaui pridem. Quam uellem Eubulum dari,

Cum quo uolupe est, de absente commentari filio.

Sed eccum in tempore ipso aduenit. Eubule, salue plurimum.

*Eubulus*

O mi Pelarge, non praeuideram te. Si uales, bene est.

Nam hac gratia ad te ibam, quo, quid ualeret animus, discerem.

*Pelargus*

Omnes mihi curae coeunt.

*Eubulus*

In quo?

*Pelargus*

In quo censeas nisi

In gnato?

*Eubulus*

Num quid audisti de eo, quod nolis, tam cito?

*Pelargus*

Nihil. Sed quid ualeat, miror.

*Eubulus*

Bene equidem spero.

*Pelargus*

Utinam.

*Eubulus*

Quid est,

Quod te sollicitat autem?

*Pelargus*

Gnatus.

*Eubulus*

Minue uero hanc improbam

Curam.

*Pelargus*

Non possum, Eubule, gnatus est.

*Eubulus*

Ut sit, quorsum attinet

Te excruciare.

*Pelargus*

Mihi sic est usus.

*Eubulus*

Si istuc certum est tibi

Sic facere, abiero.

*Pelargus*

Potius, quam te caream, quicquid iusseris,

Faciam.

*Eubulus*

Imprimis, quod, scio, tibi uidebitur durum, caue

Nimium sis sollicitus, quando hinc nihilo meliorem feceris

Gnati statum, quin magis, eum fatis totum relinquito

Curandum, a quorum cuta neutiquam exciderit. Nec audias

Epicureos, qui contendunt deos nihil mortalia

Curare. Melius Homerus, qui xxxxx uagam cum nesciat.

Soli decreto numinis regenda credit omnia.

Tu filium tractasti, dum tempus tulit, ut decuit patrem.

Nunc amandatus est, feras. Satis pro officio feceris,

Aequus si perstet filio animus, de quo, quicquid Numini

Visum est decernere, laudandum fuerit utroque pollice.

Cum diis quis unquam uel pie pugnauit uel feliciter?

Sane, haud uacabis impietatis crimine, si ultra fas tuam

Extendas sollicitudinem, quando exitum futuri habet

Deus in sua unius manu. Quid hic tantum trepidas miser?

An diffidentia tua uoles mendacii reum

Facere Deum, nostri qui curam se suscipere perhibet,

Qui capitis nostri etiam pilos omnes in numerato tenet?

Ecquem te ipsum facis, ut ex aduerso deo responsites?

An inuides ipsi xxxxxxxxx rerum mortalium?

Deos quaeso, ut tuam tibi dent mentem.

*Pelargus*

Cogis tu quidem

Me ire in tuam sententiam. Faciam, ut posthac quietior

Sim. Dulcis interim commemoratio fuerit de filio.

Homo sum, Eubule. Humani nihil a me est alienum.

*Eubulus*

Quaeso, uide,

Ne stulto effectu exhinc gnatum prosequare, quem quidem putes

Zelum illi debitum, cum sint, nolo erres, affectus mali

Recti specie commendati, unde expectes non nisi noxiam

Imposturam. Verum gnatus quid dicebat nouissimum?

*Pelargus*

Duobus uerbis iussit me longum ualere.

*Eubulus*

Quid amplius?

*Pelargus*

Nihil.

*Eubulus*

Num tristis abiit?

*Pelargus*

Immo laetus, Eubule. Hinc mihi

Lacrimas excussit ille, qui tam frigidus erat in patrem.

*Eubulus*

Ita comparatum est natura, ut uirtutem praesentem minus

Animaduertamus, sublatam uero ex oculis mox inuidi

Queramus. Quod gnatus minus uidit, per adulescentiam

Et consulit parum, aetas id correxerit, quando malo

Accepto stultus sapiet. Quid ualetudo det commodi,

Aegrotus post intelliget. Nunc illum paenitet sui.

Nimis impense liber cupiuit esse. Quod hic erret modo,

Posterius sentiet, cum ad te confugiet, naufragus uelut

In tutum portum. Id quod futurum ominor.

*Pelargus*

Au, mi Eubule, metuo

Ab omine.

*Eubulus*

Nihil est, quod metuas. Si istuc eueniat, locus

Esto misericordiae.

*Pelargus*

Non usus ueniet, spero.

*Eubulus*

Spero item

Ego hercle. Neque eo dico, quod quicquam illum senserim mali

Dedisse, sed, si quid, ne quid. Quae eius sit aetas, peruides.

In pessima sequax est et in malum propendet pectore

Toto, idque maxime, dum consiliis suis relinquitur.

Quid enim ualet, quad in eo cst optimum? Malum illud sonticum,

Quod xxxxxxxxxxxxx perdidit patres, uitiauit item istius

Mentem, quo non potest non sollicitarier ad cupidines

Malas, quas et pro consilio Philauti studeat exsequi,

Nisi praesens adsit corrector, qui hunc ad meliora prouocet,

Si nescis, optimus ille corrector deus est, cuius manus

Moderatur omnia et in quo, ut summatim dicam, omnes uiuimus,

Mouemur, et sumus, cum sit solus rerum omnium arbiter.

*Pelargus*

Credo, Eubule, omnia haec tam uere quam studiose orarier.

Quod de Pericle ferunt \’Suadela in labiis sessitat tuis.\’

Cuperem quidem in totum curam gnati exsulantis ponere,

Modo possem.

*Eubulus*

Fidenti sperata cedunt. Sed nunquid aliud

Me uis, Pelarge?

*Pelargus*

Ut ad nos deuertas, Eubule piissime.

*Eubulus*

Quando istuc uis, fiat. Nolo ullum in me tibi claudi commodum.

## 16. ACTVS TERTII SCAENA QVARTA

*Bromia Syrus*

*Trochaici Catalectici.*

*Bromia*

Gaudeo me defunctam istius cenae laboribus.

Tam negotiosa mihi fuit culina, postulem,

Si liceret, me oppido lassam refocillare. Sed

Quid Syrus petitum ueniat, miror, cum bellaria

Intro illata sint. Ecquid fit in cenaculo, Syre?

*Syrus*

Quid fiat, rogas? Cena dubia sese explent atque item

Proluti uino sedent conuiuae. Solus Pamphagus

Ieiunas praetendit fauces, quas uix tandem compleat. Ventri auaro

donat omnia.

*Bromia*

Credo, nil nouum facit.

Nam xxxxxxxxx est, si quisquam alius. At hospes quid rei

Gerit? An non in raram Laidis formam intentus stupet?

*Syrus*

Immo ait nescire se, quo pacto amoris sumpserit

Satietatem.

*Bromia*

Amor nec consilium nec ullum habet modum.

*Syrus*

Vin, tibi beneficium praestem, Bromia?

*Bromia*

Maxime.

*Syrus*

Vide,

Quid tibi hoc uilli sapiat.

*Bromia*

Hem, bromion est.

*Syrus*

Bibe largius.

*Bromia*

Ha, ha. Nunquam, quod sciam, uinum bibi meracius.

Hem Syre, uicissim dabo me tibi, quando usus postulat.

*Syrus*

Postulat nunc et locus et res ipsa et usus.

*Bromia*

Qui Syre?

*Syrus*

Non te clam est, quam parce hic obsonetur, dum quaestus iacet.

*Bromia*

Scilicet.

*Syrus*

Nunc contigit, cuius praesentia menstruum

Nobis commeatum commode reponat.

*Bromi*

Edoce,

Unde id fiat.

*Syrus*

Si coniuncta opera penum nos danculum

Egeramus.

*Bromia*

Vah, consilium callidum, si uerbera

Lucri facere a Pamphago uelimus.

*Syrus*

Abi sis stultula.

Carptim singulas dapes truncabimus, ne sentiat.

*Bromia*

Vulpes annosa laqueis, ne erres, capi haud ullis potest.

Tum, quam iracundus, quam plagosus sit Pamphagus, scio,

Praesertim, si eum tentes praeda fraudare escaria.

Ob dapes surreptas ille caelum terrae misceat.

Nec bolum cani famelico haud unquam tuto auferes.

Proin caue, ne ullum tuo tibi iumento accersas malum,

Si sapis. Sed heus, tibi autem.

*Syrus*

Nam quid est.

*Bromia*

Quid? Respice.

Lais una cum hospite interuenit.

*Syrus*

Enimuero hercule

Intempestiue hic subsisto, postquam cubitu hos conspicor

Surrexisse. Procurramus intro Bromia.

*Bromia*

I prae, sequar.

## 17. ACTVS TERTII SCAENA QVINTA

*Acolastus Syrus Lais*

*Senarii. Septenarii et Octonarii.*

*Acolastus*

Hem, seruule, quisquis es, adesdum, paucis te uolo.

*Syrus*

Quid me uult hospes magnificus?

*Acolastus*

Ut, dum siet tempus, uoces

Nos ad tepotia. Prodeambulabimus istic interim.

*Syrus*

Factum puta. Nihil aliud uis?

*Lais*

Manda, lectum ut dapsilem

Concinnet.

*Acolastus*

Heus, genialem insterni lectulum

Dehinc curato sodes puer.

*Syrus*

Curabitur promptissime.

*Acolastus*

Non possum, quin te amplectar, mea uita, mea uoluptas unica.

*Lais*

Amplectere lubens, animule mi Acolaste.

*Acolastus*

Nunc iuuat

Demum uiuere, nunc deleo ex animo omnes aegritudines,

Postquam, o faciem pulchram, te contigit uidere et alloqui,

Adesse in unis aedibus cibumque una capere.

Da mihi suauium, si amas me, delicium meum.

*Lais*

Immo uel decem, ocelle mi.

*Acolastus*

O lubentias uitae, o deum

Voluptates. Quam uernant, quam lenocinantur omnia,

Quae in te et quae circum te uideo. Digna es, cui bene faxim lubens.

Quicquid possideo, tuum est.

*Lais*

Habeo pol gratiam tibi,

Passercule mi.

*Acolastus*

Num quid poscis? Quicquid id est, dabo. Vis aureum

Spinter, uis flammeum, uis armillas? Dabo.

*Lais*

Nihil

Horum uolo.

*Acolastus*

Vis aurum?

*Lais*

Torquem istum, mea mentula.

*Acolastus*

Et istuc et, si amplius optes quicquam dari, dabitur. Mihi

Enim negare amicae quippiam religio est maxima.

En accipe torquem hunc, aptandum collo tuo tornatili.

*Lais*

Hem, mi dulcis pusio, quid iam? Satin placeo tibi?

*Acolastus*

Tune? Etiam si nihil adiumenti ad pulchritudinem siet,

Forma Venerem exsuperas ipsam. Quid quod, Lais mea, rogo?

*Lais*

Quid,

Acolaste?

*Acolastus*

Num me ames?

*Lais*

Ludis? Potius me non amem,

Quam tibi desit amor. Hoc tam uerum crede, quam te uiuere.

*Acolastus*

Age, credo. Nai felix ego sum, qui Laidi

Placeam. Osculum, mea lux, hoc melle dulcius est. Meus, obsecro

Sis animus, quando ego sum tuus.

*Lais*

Certe. Nullus mihi carior

Acolasto.

*Acolastus*

Te uicissim amplector pro dimidio animae meae.

O molles dactyli, o genae lubentes, eia ut elegans

Es.

*Lais*

Quis te quoque spernat, Veneris catelle?

*Acolastus*

At uror intime,

O mea festiuitas.

*Lais*

Locus est, ubi ardorem hunc tuum

Exstilles. Quid suspiras, corculum?

*Acolastus*

Te, faustitas mea.

Tu pol meum mihi iecur ulceras amoribus.

*Syrus*

Ita ut iussisti, hospes, toros instruximus.

Quando uoles, comissatum intro concede, omnia

Sunt apparata.

*Acolastus*

Ehodum ad me. Seruus tu quidem spectatus es

Satis, cui res mea curae sit. Cape hoc donarium.

*Syrus*

Bonus

Hercle es vir et perliberalis. Perpetuo me tibi facis

Deuinctum hoc beneficio tuo. Deos quaeso, ut saluus sies

Nobis in multam aetatem. Quam saepe accidunt,

Quae non ausis sperare. Furtum meditanti in sinus

Illabitur aurum praeter spem. Saluus sum.

*Acolastus*

Iamne imus, meum

Nectar, meum mel?

*Lais*

Quando uis. Nulla in me erit mora.

*Acolastus*

Abeamus, hanc solidam noctem consecratum Veneri.

*Lais*

Placet.

## 18. ACTVS QVARTI {SCAENA PRIMA}

*Pamphagus Solus*

*Octonarii.*

Itan ad clarum dormiui diem? Nox multa adhuc meis

Est oculis. Eiciundus hercle est iste ueternus ab animo,

Intendendi sunt nerui quaestui nostro. Sed nausea

Quae tanta stomacho? Quidnam haec oscitatio uult? Extendere

Hos neruos nunc demum iuuat, iuuat et oculis propellere

Somnum. Quid? An ructas etiam Pamphage, crapulam hesternam? Insolens

Istuc quidem facis. Valens stomachus, cui et cruda concoquit.

Quid, an acidis opus erit inulis, quae mihi fastidia

Extundant? Opinor latrare stomachum impranso, ut assolet.

Saburra enim uentris nunquam tantum memini grauarier,

Ut eam egerere stomacho esset opus, ubi ipsam Aetnam circumfero.

Sed heus, Pantolabumne tam mane, qui heri tantum biberit? Hem.

## 19. ACTVS QVARTI SCAENA SECVNDA

*Pantolabus Pamphagus*

*Trimetri.*

*Pantolabus*

O salue, columen ordinis Parasitici.

*Pamphagus*

Salue, o primum decus sectae Gnathonicae.

*Pantolabus*

Mutuum muli scabunt sane festiuiter,

Mutuum dum testimonium inuicem damus.

*Pamphagus*

Pantolabe, ecquid placuit hesterna epulatio?

*Pantolabus*

Nunquam quidem cenaui, quod xiam, unctius.

Gulam oppleui meam usque ad summum dapsili

Luxu. Quid tu ?

*Pamphagus*

Genio ipse indulsi maxime.

Non possum, summa quin circumlingam labra.

Mel Atticum sapiunt hesterni iusculi

Reliquiae.

*Pantolabus*

Pol dentes et mihi uolupe est iugi

Suctu macerare. Quin nidorem carnium

Uncti supreme digiti offundunt naribus.

*Pamphagus*

I nunc et somnia irride posthac mea.

*Pantolabus*

Non arbitrabar istuc, me Pamphage, fore.

Felices, qui tam propitium habuimus Comum.

*Pamphagus*

Quid, agnoscis etiam, per quem huc promoueris?

*Pantolabus*

Dis te patrono factus sum, mi Pamphage,

Ex mendico.

*Pamphagus*

Lubens feci.

*Pantolabus*

Est, quod gestiam.

*Pamphagus*

Est, quod triumphem.

*Pantolabus*

Io, Liber pater.

*Pamphagus*

Io, io.

Ceres.

*Pantolabus*

Age ineamus, quaeso, cantiunculam,

Qualem sonant Euanti Thyades.

*Pamphagus*

Gaudia

Seruemus ista uespertinis horulis,

Quibus uoluptabitur hospes cum Laide.

Incoctus stomacho sic extundatur cibus

In proximam coenam. Ieiunos haud decet

Stultescere tripudiis.

*Pantolabus*

Sapidissime mones.

Quid nunc fiet?

*Pamphagus*

Quod somnii portenderat

Pars reliqua.

*Pantolabus*

Quid id est?

*Pamphagus*

Num meministi?

*Pantolabus*

Nihil.

*Pamphagus*

Dolosa ut alea huius loculos atteram.

*Pantolabus*

Communi num nam id fiet sorte, Pamphage?

*Pamphagus*

Fiet.

*Pantolabus*

Merito te amo et colo.

*Pamphagus*

Fac interim

Curetur prandium et cella penuaria.

*Pantolabus*

Faciam. Quid hic habes?

*Pamphagus*

Lucrosas aleas.

Nostin?

*Pantolabus*

Noui et sensi talos bene polypos,

Quibus facultatum bona pars periit mihi.

*Pamphagus*

Nisi fallor, audio screantem Acolastum. Vale.

## 20. ACTVS QVARTI SCAENA TERTIA

*Pantolabus Solus*

*Scazontes.*

Abiit homo, ut istius pecuniam emungat

Omnem. Tot callet artes, tot dolos nouit.

Principio, dum aleam ludit, satis fingit

Se ludi indoctum, nonnunquam et manus blande

Remittit, quare uelut hamo illicit pisces

Esca praetento. Mox ubi incalet lusor,

Cupidini lucri auctioris incumbens,

Pecuniae omnes grumos aleae in lusum

Coniectos iactu uno facit suos. Quippe,

Lucrosam presso pollice Venerem mittit,

Quoties uult. Tum caniculae imperat, iactu

Ut ne cadat damnosa, id quod meo dudum

Didici malo, qui hic perdidi facultates

Meas. Ictus piscator sapio. Verum hospes

Amissa re protrudetur foras, duta

In quem fient exempla, timeo. Quid dixi

Timere me? Immo gaudeo, quod minus laedant

Communia mala. Quin adiutor accedam

Miseriae illius, quando res feret. Cur non

Mihi quoque liceat in alios, quod ipsorum

De me licuit licentiae? Sed heus exit

A nobis nescio quis. Si Leno sit, miror.

Certe, ipsus est. Quid, quod commotus apparet?

## 21. ACTVS QVARTI SCAENA QVARTA

*Sannio Pantolabus Pamphagus*

*Tetrametri omnes.*

*Sannio*

Dii immortales, quod hoc proluuium est, quae istaec tanta largitas

Salus si cupiat ipsa, non possit seruare istunc uirum.

*Pantolabus*

Mi Sannio, cuius quaeso uiri casum miseraris?

*Sannio*

Hospitis.

*Pantolabus*

Quid ille?

*Sannio*

Rem omnem amisit alea.

*Pantolabus*

Cuius captus dolis?

*Sannio*

Cuius censes, nisi Pamphagi?

*Pantolabus*

Dixin fore? O uersutias

Hominis uersipellis. Sed quid Acolastus?

*Sannio*

Perplexus iacet

In fermento.

*Pantolabus*

Censen uero hominem hic diu durate posse?

*Sannio*

Non

Equidem arbitror. Nam proximum est, ut uel miser hospes prae inopia

Fugiat aliquo uel finiat uitam laqueo, non uiuere

Malens, quam misere uiuere.

*Pamphagus*

Iamne erumpere hoc mihi gaudium

Licet? Proh Mercuri, quam dextro me aspexisti sidere.

Nunquam satis uos collaudem meos talos, uobis enim

Debeo, meam quod tuear uitam ab inaedia. Sic censeo

Capiundos esse adulescentes istos pecunia ebrios.

*Pantolabus*

Quis hic tam procaciter insultat dulci fortuna ebrius?

*Pamphagus*

Sed ubi mihi nunc Pantolabus est, cogito.

*Pantolabus*

Me nominat.

*Pamphagus*

Ut huius gaudii ille particeps fiat.

*Pantolabus*

Quid, Pamphage,

Quid gestis, obsecro?

*Pamphagus*

Quid gestiam, rogas? Feliciter

Cecidit alea. Viden loculos, ut auro multo turgeant?

*Pantolabus*

Festiuum caput. Amabo, num nam lucrum tecum partiar,

Ut conuenit?

*Pamphagus*

Non pugnabimus istic.

*Sannio*

Meis in aedibus

Tibi parta res est, quare, quod hic ius publicum est, redde.

*Pamphagus*

Accipe

Praedae partem, quo post queam integra uti amicitia tua.

*Sannio*

Quis soluet ius hospitii?

*Pamphagus*

Quid id autem mea?

*Sannio*

In aedes meas

Tu introduxti hominem.

*Pamphagus*

Sunt ei uestes.

*Sannio*

Quid tum?

*Pamphagus*

Illas exue

xxxxxxxxx nebulonem. Quod si illinc nihil resoluitur,

Redito ad me. Faciam ne quid querare.

*Sannio*

Ubi decoctor est.

*Pamphagus*

Ab alueo intro proruit commotus Laidis, nisi

Fallor, fruendae gratia, dolorem complexu ut levet,

*Sannio*

Abeo, ut meum ius postulem.

*Pantolabus*

Age Pamphage, sortem mihi face

Diuiduam.

*Pamphagus*

Ne nihil habeas, cape.

*Pantolabus*

Tantillum?

*Pamphagus*

Non amplius.

*Pantolabus*

An haec promissa fides est?

*Pamphagus*

Irritor, ni desinas.

*Sannio*

Papae,

Rixantes audio, quos animis rebar coniunctos bene.

*Pamphagus*

Quos?

*Sannio*

Istos. Deplumis amator surde fit supplex Laidi.

Vos adiutate me, precor, o boni, ut resoluat debita.

*Pantolabus*

Agedum, fores stipemus, ne effugiat hodie nostras manus.

## 22. ACTVS QVARTI SCAENA QVINTA

*Lais Acolastus Syra Pamphagus Pantolabus*

*Trochaici.*

*Lais*

Quin soluis noctem, sceleste?

*Acolastus*

Quaeso te, Lais mea.

*Lais*

Quid Lais mea? An tibi adeo digna uideor, quam dolis

Sic illudas, et spe uana producas.

*Acolastus*

Numerabitur

Aurum tibi.

*Lais*

Quando? Ad Graecas Kalendas?

*Acolastus*

Non, sed ad -

*Lais*

Satis

Iam diu dedisti uerba nobis.

*Acolastus*

Audi, obsecro te.

*Lais*

Quem audiam? Quid audiam?

*Acolastus*

Quaeso paulisper.

*Lais*

Hem Syra.

*Syra*

Quid uis?

*Lais*

Vestem huic detractam.

*Syra*

Quid ita?

*Lais*

Quia lubet. Cape

Vestem.

*Acolastus*

Itan, Lais?

*Sannio*

Mea hic res agitur. Hem Lais, satis

Hoc sit exuuium tibi, mihi cedant hae manubiae,

Ensis cum pileo.

*Pantolabus*

Quod reliquum est praedae, nostrum est. Exue.

*Acolastus*

Vis quidem est haec, obsecro, o populares?

*Pantolabus*

Quin os compromis?

*Acolastus*

Haecine fieri flagitia in libera ciuitate? Vah,

Totus deglubor miser. Num nam relinquetis mihi

Amiculum.

*Pantolabus*

I sane iam, quo uis.

*Sannio*

Vapula.

*Acolastus*

Hei hoi, uerbere

Insuper misero additis?

*Sannio*

Deuortite ad me omnes simul.

*Lais*

Heus tu nebulo, respice ad me. Vestitum hunc depexum habe.

## 23. ACTVS QVARTI SCAENA SEXTA

*Acolastus Solus*

*Senarii.*

Quid nunc agam? Quid clamem? Aut unde exordiat

Telam quaerendi? O caelum, o terra. Iuppiter,

Aspicis haec, et patere, quem dicunt hospiti

Dare iura? Tam multae res me circumsident,

Quae me afflictent male, ut, ubi sim, quo eam, rei

Quid coeptem, nesciam. Perii, interii, miser.

Ex rege nummato ampliter repente inops

Mendicus? Quis ferat? Mirum, ni lumina

Mihi exsculpam. Vestitus ubi? Periit. Meus

Vbi torques aureus? Periit. Pecuniae

Vbi tanta uis? Periit. Valetudo nihil

Ne attrita est? Haud lubet meminisse. Pauperem

Quis me tecto dignabitur? Hem, tandem mihi

Tellus fodienda, aut stips mendicanda est. Negant

Illud uires exhaustae et hoc prohibet pudor.

Accedit et malis meis, quod durior

Fames totam regionem occupet, ut nesciam,

Si quis me admissurus sit ad cenae suae

Micas. Fame inteream oportet. Sed cui malum hoc

Feram acceptum? Illis, qui me illexerunt nimis

Dolose in fraudes, an mihi, qui auscultauerim,

An irato meo genio, qui me his malis

Conclusit? Quam nouercaris, Rhamnusia.

Quam me deorum ira afflictat male. Hei mihi.

Sed frustra queritor hic, ubi nemo audiat.

Id solum restat, fata ut quo me cumque agant

Eo nunc errans subsequar. O dolor, dolor.

Vt dii uos male perdant lupae obscenissimae,

Quibus seruiui turpiter. Sed commodum

A uilla rusticus uenit. Istinc adoriar,

Pudore posito, ut qui mihi sit inutilis.

## 24. ACTVS QVARTI SCAENA SEPTIMA

*Chremes Acolastus*

*Scazontes.*

*Chremes*

Ex uillula mea tantum reportare

Solitus eram prouentuum, ut satis uitae

Necessitati illinc reponeretur. Sed

Quia nunc in partu ager est remissior, pingui

Porca tellurem censeo piandam esse,

Vt ruri cuncta prouenire det multo

Felicius, quam dudum, cum boues omnes

Ad unum abortirent segesque constanti

Robigine uitiata non daret messem,

Quae res peperit nobis penuriam annonae.

Omen sinistrum, hic magnus nebulo stat. Quid uult?

*Acolastus*

Colone, salue plurimum.

*Chremes*

Satis dudum

Salueo, si non etiam tu mihi salutem des.

Quid uis?

*Acolastus*

Precor, ut haedi, boues, oues, caprae,

Tibi fetus edant pro uoto tuo.

*Chremes*

Faxit

Ita Pan noster. Vale.

*Acolastus*

Quaeso, audias pauca,

Priusquam abis.

*Chremes*

Num quid te torquet autem?

*Acolastus*

Ingens

Fames.

*Chremes*

Credo, grassatur illa multorum

In faucibus.

*Acolastus*

Nunc te oro, eam leues pane

Atro uel furfure.

*Chremes*

Otiosus es totus,

Proinde indignus, cui uictus detur.

*Acolastus*

At nullus

Me uocat ad operas. Quod si ullo tuo ex usu

Queam esse, non detrecto manus meas duro

Operi locare pro tolerabili uictu.

*Chremes*

Sequere me ablegandus mox ad meos porcos,

Vt eos agas. Te dignum commeatum addam.

*Acolastus*

Sequor. Vah, ab equis ad asinos. Non magis credas

Fortunae uoltui quam mobili uento.

## 25. ACTVS QVINTI \[SCAENA PRIMA\]

*Pelargus Eubulus*

*Septenarii et octonarii.*

*Pelargus*

Praesagit animus, nescio quid mihi imminere tristius.

*Eubulus*

De quo?

*Pelargus*

De filio, Eubule.

*Eubulus*

Nimis suspiciosus es,

Pelarge, quo quid aliud quam malum conduplicas tibi ?

Neque enim formidine ulla arcere potes malum foribus tuis.

Quid autem est, quod te sollicitat, cedo?

*Pelargus*

Ne ille algeat,

Neu uitam misere trahat in sordibus.

*Eubulus*

Quaeso, unde has colligis

Suspiciones?

*Pelargus*

Primum ominis tui nequeo obliuiscier.

Hinc ante oculos meos subinde astare uisus filius,

Pannosus, sentus, squalidus, xxxxxxxxxxx fletibus

Largis oppletus lumina, uoces unde hausi maestissimas.

Postremo uereor, quid sit, quod de ipso nihil audiam,

Nisi mortuus est. Quid censes?

*Eubulus*

Proximum esse nuntium,

Statum gnati qui commemoret, quis sit, proin desinas metum.

*Pelargus*

Curae est mihi haud secus ac oculi pupilla. Quin pariter, cum hoc eo

Me affligi interpretor, quoties illi quicquam est aegre, quia

Hoc, inquam, patrium est, communia mala bonaque ducere.

Hoc qui nescit, fateatur se indignum esse patris nomine.

*Eubulus*

Nempe, ut dicis. Sed modus est in re qualibet optimus.

*Pelargus*

Est, si queam assequi.

*Eubulus*

Velis solum dolorem ponere.

Facile quieuerit.

*Pelargus*

Alios nescio, sed euenit

Mihi quidem, ut aegritudo cotidie magis de filio

Augescat. Tantum abest, dies ut adimat aegritudinem.

Nam quanto abest diutius, hoc magis cupio, tanto et magis

Desidero.

*Eubulus*

Pelarge, quod animus iamdudum dictitat

Haud longe abesse nuntium, haud uanum puto. Abiero

Igitur ad portitores, ex quibus forsan discam omnia.

Tu me interea domi operitor, mox huc reuolauero.

*Pelargus*

Faciam. Quam suspicioso nunc sum animo. Omnia timeo neque

Quicquam timeo. Seditiosus plane cordis mei

Senatus est, in quo nihil consilii consistere queat.

Ita ut fit, ubi, quod impense cupis, times ne non tibi

Aduersum eueniat. Inter spem et metum haereo, huc me conicit

Gnatus, cuius salutem, quam accuro, uereor nimis

Deploratam esse. Vt omnia plena sunt periculis, dolis,

Labe, maculis et pestibus, quoquo uersum respexeris.

Domi nunc desidere certum est, dum Eubulus redeat meus.

## 26. ACTVS QVINTI SCAENA SECVNDA

*Acolastus solus*

*Trimetri.*

Quis tam durae est mentis, quem non deiecerit

In luctum et lacrimas Fortunae acerbior

Casus. Argentum, quod rebar dudum mihi

Fore immortale, uah, quam puncto temporis

Periit. Luxuria, Inopiae mater, quam mihi

Amicam habui unice caram, omnia abstulit,

Rem, nomen, amicos, gloriam, quid non? Quia

Vero nunc non est, unde ipsa alatur, suam

Mihi reliquit gnatam Inopiam. Viuus, uidens

Pereo. Vbi nunc tuceta sunt et splendidae

Dapes? Vbi uinum mire fragrans? Vbi

Tibicines et omne genus modulaminum?

Vbi clientes? Profecto hoc uere dicitur:

\’Fortuna uitrea est, quae, cum splendet, frangitur.\’

Canistellum hoc penum dedit parcissimum,

Et eundum sordidissimum, quod cum siet

Exhaustum, quid reliquum est, nisi ut aqualiculus

Siliquas mihi det cum porcis communes, prius

Quam totus inteream Saguntina fame?

Itane subulcus hic regno Boeoticas

Inter sues, rex pridem splendidissimus?

Miser nemo est aeque atque ego. Nunc, nunc postulem

Frugi esse, nisi nequicquam hoc postulem bonis

Amissis omnibus. Quid faciam igitur? Quid? In

Sordibus istis, oportet sordescam magis

Ac magis, unde emergendi spes mihi nulla sit.

Vtinam in matris nixu occubuissem infantulus,

Vtinam inuisam hanc lucem licuisset rumpere,

Potius, quam uitam in tantis aerumnis traham.

Neque sciam, si meliora etiam instent mortuo.

Ego mihi montis ardui casum imprecer,

Qui me perdat, tam non suaue est uiuere.

Mortis simulacrum qui uolet uidere, me

Contempletur. Quid enim uiuum in me aduertitur?

Qufid sum praeter mutum pecus et sine pectore

Corpus? Vae luci, vae natalibus meis.

Taedet caeli conuexa contuerier amplius.

Nam ut unda superuenit undam, ita alii fluctui

Curarum insistit alius. Aestuans mare

Pectus meum dicas ex uero nomine.

Num me deorum quisquam respicii,

Quibus tam sum neglectui? Haud equidem arbitror.

## 27. ACTVS QVINTI SCAENA TERTIA

*Eubulus solus*

*Trochaici catalectici.*

Est istuc datum mihi, ut nusquam non recte consulam

Atque uideam non solum quae sunt ante pedes obuia,

Verum et quae procul uentura sint, prospiciam longius.

Veni ad portitores, ut quae de Pelargi filio

Fama narraret publica, cognoscerem, quando id patrem

Mire sollicitum teneret. Quid multis ago? Comperi

Neutiquam falsa esse, quae nuper de ipso dedi omina.

Scilicet Acolastus ad paupertatem pertractus est

Adeo paenitendam, ut ad fruges non possit corrigi.

Taceo, quae de eo grauiora audiui. Quid restat, nisi

Vt Pelargum repetam, qui curis se afflictat improbis.

Nam me, scio, sollicitus expectat, dum ad se redeam domum.

## 28. ACTVS QVINTI SCAENA QVARTA

*Acolastus solus*

*Senarii.*

Sceleratae mentis carnificina, uah, quibus

Me excruciat modis, ut nusquam sit locus

Quietae menti. Plumbum gestare uideor

In pectore. Adeo graui intus pondere torqueor.

An nunquam desinent oculis meis mala

Mea, et quae admisi turpiter, obuersarier?

Quae de inferis narrantur fabulosa sunt

Omnia, si non ueros experior inferos.

Egomet me concoquo, exedo atque etiam exsecror.

Dignus sum, quem ima tellus dehiscat, ob meam

Iniustitiam, quae tanta est, ut non audeam

Vnquam mihi sperare ueniam a patre. Nam

Eius lene imperium reieci perfidus,

Vnde abdicatus mox deuerti ad pessima

Quaeque flagitia. Rem omnem confregi turpiter

Luxu, infami alea. Quid, quod scortis dedi?

Merito quidem meo hanc inopem uitam incolo,

Inglorius uiuo, patria careo. Adde, quod

Eam maculam incidi, quam, nescio si eluam

Vnquam, ut taceam, quod aspersi genus meum

Infamibus notis, quod fabula sum omnibus

Notis, amicis. Tum quid dicam de patre,

In quem tot nominibus iniurius fui?

Bonis cum corporis, tum animae mihi datis

Datorem contra, fateor, abusus sum impie.

Vbi nunc, Philaute, consultor mihi es meus,

Dum consilium simul cum re amisi miser?

Vt iussa patris cum sacro uolumine

Legis contemnerem, id ne auctor fueras mihi ?

Deos mihi iratos scio, qui auscultauerim.

Porro, super omnia intolerabilis est fames,

Quam gesto in utero, ubi et dolores excitat

Magnos, morte omni atrociorem. Nam neque

Siliquis neque caeno quo immergor, sedare eam

Datur. Dolor uteri manet, manet fames.

Adeo nunquam nisi deterius habebo in hac

Regione. Non uideo, quid restet consili.

Heu me. Quot mercennarii in patris aedibus

Abundant panibus, dum ego interim hic fame

Pereo. Quiduis possem illic facere et perpeti,

Vt ex calamitate hac tanta me extraham.

Vel unus panis ibi hanc leuauerit famem.

Age, age, quid si patrios postliminio petam

Lares? Non ausim propterea, quod exulem

Me illinc feci. Quid si tentem, tum. Nihil

Egero. Qua fronte enim, quo ore, quibus uestibus

Redeam ad patrem nudus, sceleratus, impudens?

## 29. ACTVS QVINTI SCAENA QVINTA

*Pelargus Eubulus Acolastus*

*Senarii omnes.*

*Pelargus*

Ain tu?

*Eubulus*

Sic est.

*Pelargus*

Obsecro te, quid audio?

Itane tandem famam, patriaque tibi bona

Acolaste, tradidi, ut per flagitia perderes

Mea uirtute partam gloriam? Viam

Feci facilem et planam ad uirtutis culmina.

Tu fecisti, ut difficilior nepotibus

Posthac tuis sit, qui libidinem malam

Virtuti anteposueris. An non aequum fuit,

Meo ex praescripto uiuere te? Philautus hoc

Tibi adiutor fuit, ut huc corrueres mali.

Verissima stat sententia. \’Vbi animus semel

Cupiditate se deuinxerit mala,

Consilia consequi prorsus consimilia.\’

O me bis miserum patrem tali filio.

*Eubulus*

Pelarge mi, quin mittis has quaerimonias?

*Pelargus*

Iustas parit quaerimonias iustus dolor.

*Eubulus*

Credo. Sed nunc res poscit et locus monet.

Vt cogites de restituendo filio

Pariterque affectum in eum induas pii patris

Et re declares ipsa, quanti filium

Facias. Aegrotus non nisi medica manu

Opus habet.

*Pelargus*

Habet, si spes sit uitae.

*Eubulus*

Est multa adhuc

In filio.

*Acolastus*

Nullus sum, si non quispiam

Deus mihi ceu xxx xxxxxxx appareat,

Nam male sibi consciae menti mors ingruit.

*Pelargus*

Age, quae ille designauit mala, non iam puto.

Quin magis in hoc incumbam, uti honorem inglorio,

Salutem perdito uitamque mortuo

Hinc, Eubule, apprecer.

*Eubulus*

Pol te dignum facis.

*Acolastus*

Sed illud ecce subito aspiratur mihi,

Bonum esse patrem, facilem, placabilem, pium.

Vt attollam caput, illinc spem mihi veniae

Affulgere. Hem, quid si insistam ad patrem meum

Precatiunculam meditari supplicem?

\’Pater, peccaui in caelum et coram te. Tuus

Posthac indignus sum, qui dicar filius.

Sodes, Pater, uelut unum e mercennariis

Tuis me habeas. Nihil operae quantumlibet

Hinc sordidae recusem facere, ut in tuum

Municipium asscribar.\’ Quid hoc? Oratio

Placet. Euge surgam et patris regiam mei

Recta petam contemptis sordibus. Id agam.

*Pelargus*

Hem, quid? Quid cogitas? Num fata filii?

*Eubulus*

Quin dicam, quod libenter audias? Tuum

Videbis hodie filium.

*Pelargus*

Meumne?

*Eubulus*

Ita.

*Pelargus*

Meum, obsecro, filium?

*Eubulus*

Sic diuino.

*Pelargus*

Deos

Quaeso, ut ne uana sint, quae nuntias. Enim

Vero, cupio ipsum iam uidere, et alloqui.

*Eubulus*

Non esse eum procul a portu nunc arbitror.

*Pelargus*

Age, uisamus, meus si redeat particeps.

In quem affectum uere patrium modo indui,

Praeteritorum nihil reminiscens amplius.

*Acolastus*

Quid, quo molior iter? ad patremne? maximum

Profecto facinus audeo. Nolo. Volo.

Ecquo fretus? Nihil referas pedem tamen.

Quis ille sibilus? quo me transuersum rapit?

Praeter spem in spem erigor mihi instantis boni.

*Pelargus*

Quando tandem uidebo te fili? Nihil

Ne te miseret huius patris?

*Eubulus*

Quid tam gemis,

Pelarge? Noli te macerare.

*Pelargus*

Eubule mi,

Quid quaeso est, quod mea commouentur uiscera

Ad istius occursum, quem prospicio procul?

*Eubulus*

Pelarge, filius est.

*Pelargus*

Est? Certe est. Proruam

In illius amplexus.

*Eubulus*

Sum uerus.

*Acolastus*

Sed patrem

Video. Quid porro agam? Adeon ad eum? Scilicet.

Pater, peccaui in caelum et coram te, neque

Posthac sum dignus, dici filius tuus,

*Pelargus*

Hem, mi fili, o fili mi.

*Acolastus*

Au, mi pater, fuge has

Meas sordes.

*Pelargus*

Nihil quicquam offendunt, quia

Te amo, gnate mi.

*Acolastus*

Obsecro, pater.

*Pelargus*

Donata sunt

Tibi omnia, bono animo es. Places, nunquam ut magis.

*Acolastus*

O pietas patris.

*Pelargus*

Nunc tollare humo.

*Acolastus*

Hocine

Est esse patrem? Hocine esse filium?

*Pelargus*

Heus, cito

Proferte stolam primam, et induite filium.

Deinde anulum ei in manum, tum calceos

Pedibus ipsius submittite. Subinde uitulum

Illum bene saginatum adducite atque item

Mactate, quo sumptis epulis laetemur et

Vno omnes imbuamur gaudio, quia

Hic filius meus iamdudum mortuus

Erat et reuixit, perierat et inuentus est.

His, his, mi fili, uestibus induere.

*Acolastus*

Sed o

Quid ego nunc te laudem, pater, qui laudibus

Es omnibus superior? Hoc certo scio.

Nunquam tam magnifice quicquam dicam, tua

Quin id pietas longe superet. Itan

Ex inferis et morte, ad uitam et gaudia,

Reuocasti me? Prae gaudio, ubi sim, nescio.

Res nulla potest mihi tanta interuenire iam,

Vt aegritudinem afferat, tam gaudio

Me patrem habere te. Tibi me dedo libens,

Tibi me totum permitto. Tu mihi pater,

Tu patronus, tu seruator, tu -

*Pelargus*

Gnate mi,

Exhinc eris mihi multo coniunctissimus,

Vna salute felix conuiues mihi.

Age, age, intro epulatum concedamus.

*Eubulus*

Scilicet.

## 30. PERORATIO

*Trimetri.*

Nolo putes, spectator optime, hic nihil

Mysterii latere tectum ludicra

Sub actione. Quippe, perdito salus

Vt parta sit homini, reteximus uelut

Imagine oculis prodita, unde discere

Facile potes, quae hominis rebellio in deum

Et contumacia, quam meritam accersat sibi

Mortem. Sed ex aduerso habes, dei patris

Sit quanta pietas, qui libenter redditum

Sibi filium recipit neque exprobat sua

Ipsi impius commissa, sed complexibus,

Sed osculis in filium totus ruit,

Nihil moratus illius sordes. Amor

Enim haud uidet maculam et prompte mali

Pridem patrati obliuia accipit. Cito

Qui laeditur, parum amet oportet. Iam pater

Caelestis omnes citra controuersiam

Vt amore uincit, ita et reponit filio

Suo beneficia summa, pro maleficiis

Summis facitque, ut tota gaudiis domus

Nunc perstrepat, quae luctuosa dudum erat.

Quaeso, uicissitudinem rerum uide.

Huc gaudiorum omnes quidem uocamini,

Qui astatis istic, si modo agnito malo

Resipiscitis ueniaeque spem cum prodigo

Nepote uobis a patre pollicemini.

In hoc adeo Christus parabolam ipse adhibet,

Vt quam dolemus nos deo aduersarios

Iraeque nasci filios, tam nos iuuet

Contra, in patris longe optimi quod gratiam

Rediuimus per Spiritus charismata.

Quae si tibi persuasa erunt, per nos satis,

Spectator optime, nihil est, quod amplius

Sperabis a nobis. Frui istis gaudiis

Tibi datur in omnes dies. Plaude et Vale.



# Back



GVLIELMVS FVLLONIVS CANEBAT

APVD HAGIENSIS SVOS.

ANNO M.D. XXIX.

