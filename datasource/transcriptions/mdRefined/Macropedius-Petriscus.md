# Front

/

PETRISCUS

Georgii Macropedii Fabula

iucundissima.

Ultraiecti.

Harmannus Borculous excudebat, anno

1553\.

GEORGIUS HADRIANO a Krimpen, studioso puero, S. D.

Memor patris tui erga me benevolentiae et liberalitatis (cum aliis in
rebus non possim ei dignius gratificari) hoc te volui, mi Hadriane,
literario donare munusculo, ne primum in me tamquam in hominem ingratum
et beneficii immemorem iure torqueri possit Graecorum senarius Οὐδὲν
γέρoντι χρηστὸν oὐδέπoτε δράειν, ut et tu in eo subinde versato animum
tuum oblectes et a socordia, nugis ineptisque lusibus deflectas.

Consideres quoque praeter eruditionem Latinam, quid tu parentibus et
praeceptoribus, quid illi rursus tibi debeant, et quod improborum
convictus ac sodalicium perinde sint tibi ac pestis vitanda. Accipe
itaque grata manu ab amico profectum munusculum et (quod dici solet) σoὶ
δῶρoν ὃ δῷ τις ἐπαίνει.

Vale.

ARGUMENTUM IN PETRISCUM.

Mater Petrisco, quem probum fore vult pater,

Mysandra nimis indulget uxor pervicax.

Post parva furta magnam et insolentiam

Pater hunc magistro accusat atque caeditur.

Caesus patri furatus aureos decem

In ganeo sociatus est nequissimis

Pulsis schola gerronibus, cum quibus et ob

Furta ac dolos coniectus est in vincula.

Porro imminente morte propriis litteris

Matrisque precibus impetrat didascali

Clementiam, qui aliis relictis patibulo hunc

Virga eximit, caesumque cum peculio

Reddit parentibus et strepunt convivia.



# Main



## 1. DRAMATIS PERSONAE.

Prologus Philochrysium

Galenus, pater Philargyrium meretrices

Petriscus, filius Lorarii duo

Liturgus, servus Gnorimus, senex

Mysandra, mater Rusticus

Didascalus cum discipulis et puero Megara

Meloclopus Praetor cum satellitibus

Argyroclopus fures Sycastra, delator.

## 2. PROLOGUS.

Didascalus noster animadvertens nihil

Gregi suo scholastico opportunius

Vobisque spectatoribus fore gratius

Ludis iocisque scaenicis, ex tempore

≤line=5≥ Pro temporis ratione scripsit ludicra, ut

Habeat iuventus nostra quo se exerceat,

Quo vos quoque hoc iam tempore oblectemini.

Praeterea habebunt, plus satis si liberos

Suos ament vetentve castigarier

≤line=10≥ Stultissimae mulierculae, pueri quoque

Suis rebelles usque praeceptoribus

Exempla non vulgaria. Atque illae quidem,

Uti videant suam per indulgentiam

Gliscere suorum liberum licentiam;

≤line=15≥ Hi vero ut edocti suorum turpibus

Commilitonum casibus nulli velint

Rebellium parere contubernio,

Sed optimis subesse praeceptoribus.

Videbitis (quamquam probo satum patre)

≤line=20≥ Puerum Petriscum matris indulgentia

Sodalibus adhaerere perditissimis,

Tandemque post rebellionem fornices

Et furta ad infandae, probrosae et horridae

Mortis venire periculum. Quod usus est

≤line=25≥ Tali auctor argumento, id in causa fuit

Quod, cum *Rebelles* primiter dedisset in

Lucem, fuere qui parum vel candidi

Vel eruditi dicerent quod fabulam

Tamquam sibi propriam alienam venderet;

≤line=30≥ Quasi adulterinam ut propriam Terentius

Edat, quod *Andriam* ex Menandro transferat.

Fatetur ingenue auctor ipse, sibi prius

Visam sub argumento eodem fabulam,

Prosa haud metro scriptam ab Helicone brevissime, et

≤line=35≥ Arrisit adeo hypothesis, ut decerneret

Tractare eandem honestius seu comicῶs,

Longe tamen alio ordine atque schemate.

Nunc eius an sit adulterina, candidus

Ubi contulerit utramque lector iudicet.

≤line=40≥ Ut igitur obtrectator is habeat sibi,

Quod non queat lacessere, simili quidem

Iam lusit hypothesi, haud eadem, denuo,

Ut id quod illis taedio, vobis siet

Iucunditati maximae. Vos itaque huic

≤line=45≥ Quotquot theatro adestis oro et obsecro,

Ut prorsus omnibus abdicatis fabulis

Omnique strepitu ac sibilo, nostri gregis

Aures benignas praebeatis ludiis,

Ne fructu et utilitate vos privemini

≤line=50≥ Nostrique inutilem laborem assumpserint.

Inutilem arbitramur utique, dum vacat

Attentione labore parta oratio.

Si identidem vos nil quoque animadvertitis,

Domum profecto hinc absque fruge redibitis.

≤line=55≥ Quiescite itaque, adeste cum silentio

Musisque candidis favete candidi.

Post horulam unam aut alteram amittemini.

## 3. ACTUS I. SCAENA I.

Iambici trimetri.

GALENUS, PETRISCUS, LITURGUS.

Recta, Petrisce, ludum adi scholasticum.

Quaedam, priusquam abibo, huic mandavero

≤line=60≥ Atque in macellum postea ablegavero.

PET. Quonam pater proficisceris? Num vesperi

Rediturus? GAL. Id refert tua prorsus nihil;

Tu recta adi ludum ultro litterarium

Didascaloque nuntia me iam adfore,

≤line=65≥ Ad cenam enim mihi hoc die invitandus est;

Cave deprehendam abesse te, cum venero.

PET. Non deprehendes; unde oritur haec tibi

De me pater suspectio? GAL. Pareto, abi.

Liturge, adesdum, ut quae volo et tibi imperem.

≤line=70≥ LIT. Praesto est Liturgus, ere, quid exsequi iubes?

GAL. Sta paululum, dum abeat. Putasne vera sunt

Quae intus mihi de filio suggesseras?

LIT. Pol aegre et illibenter, ere, gnatum tuum

Insimulo quovis crimine, ut quem post tua

≤line=75≥ Fors fata habebo erum alterum, verumtamen

Cum deceat esse plus patri quam filio

Servum fidelem, quod ego iam plus septies

Et deprehenderam haud data opera et videram

Celare te non debui. GAL. Probus es et ego

≤line=80≥ Cum tempus exiget \.... LIT. Morare aliquantulum,

Nam praeter ova butyrumque et caseum

(Quod hactenus silui) et pecuniam extulit.

GAL. Pecuniam? LIT. Subinde vidi. GAL. Ut potuerit?

Aut si videbas, quin vetabas? LIT. Scilicet.

≤line=85≥ Audaculus procaxque per me desinat!

Suum mihi crimen potius impingeret.

GAL. Sed qui potuit (inquam) mihi argentum adimere,

Arctissimis quod obseratur scriniis?

LIT. Nil scriniis (quod adhuc sciam) hactenus eruit;

≤line=90≥ Verum latenter introit cellam frequens,

In qua tuis cum debitoribus soles

Subducere ratiunculam, et quod invenit

Audetque, surripit. GAL. Quid audio? LIT. Quod est

Res ipsa; vidi aliquando quod duo aut tria

≤line=95≥ Sestertia illinc clanculo subduxerit.

Ex his quid actum, quid futurum conice.

Comperta bis volunt patrata septies

Partesque edens tandem canis corium vorat.

GAL. Probe mones ipsamque rem, quam suggeris,

≤line=100≥ Dum tacitus expendo, intuor verissimam.

Putaveram profecto me in ratione vel

Dati vel accepti frequenter decipi;

Ast imposuit (ut iam liquet) mihi filius.

LIT. Sunt, cum quibus solet interim versarier,

≤line=105≥ Nequissimi, verum mihi non cogniti;

Quos ipse, dum voles, facile venaberis.

GAL. Sat est, cape hos solidos duos, abi ocius

Recta in macellum et, ut placuit uxori, eme

Quaeque optima hoc pro vespero convivio.

≤line=110≥ Ego filium digne, priusquam rus eam,

Iubebo castigarier; didascalum

Quoque ad epulas vocavero. LIT. Sospes redi.

GAL. Cura, omnia approbe exigas. LIT. Curavero.

## 4. ACTUS I. SCAENA II.

\<Iambici trimetri\>.

GALENUS, DIDASCALUS, DISCIPULI 4.

Mortalium iucunditas quam turbida,

≤line=115≥ Quam vana quamque amara sit, praesertim iis,

Qui coniugem rixosam habent et liberos,

Experior in me maxime. Sed eccum adest,

Quem convenire gestio, didascalus

Stipatus auditoribus. DID. Uti dixeram,

≤line=120≥ Alacriter (si occurrerint) prehendite

Nequissimos, ne terreamini impetu

Minisque eorum, neve terga vertite.

DIS. Haudquaquam enim praeceptor, haudquaquam \... DID. Quis hic,

Qui concito nobis gradu fit obvius?

≤line=125≥ DIS. Galenus est, pater Petrisci; te petit.

GAL. Salve, magister erudite. DID. Identidem

Salve, Galene. GAL. Quo hunc gregem extra saepta agis?

DID. Belle quidem tu, ut lepidus et facetus es!

Sed quid, Galene, ovicula tua creberrime

≤line=130≥ Ab ovilibus se subtrahit? GAL. Quid? Subtrahit?

DID. Subducit. GAL. Atque id crebrius? DID. Creberrime

Fultusque semper testimonio tuo

Et syngrapho. GAL. Quo syngrapho? DID. Tuo equidem

Chirographo. GAL. Id est autographon, non syngraphum

≤line=135≥ Meum, neque intra mensem et unum aut alterum

Chirographum dedi. Scio equidem quid doli

In syngrapho latet, patris dum syngraphus

Autographus fit filio. DID. Utinam et omnibus

Istuc parentibus semel persuadeas.

≤line=140≥ Eapte sunt profecto pueri industria,

Ut scripta scriptis affigurent proxime,

Nobis quoque illudant sibique maxime.

Atqui omnibus mens neque eadem neque ratio

Nimisque amant suos parentes liberos.

≤line=145≥ GAL. Ita est. Parum secede mecum hac, obsecro;

Est namque quod secretius tibi in sinum

Fundam. DID. Libens facesso, duc me quolibet;

Paucis tamen (quod ad alia festinem) modo

Loquendum erit. Sunt namque qui praepropere se

≤line=150≥ Ferulae meae subduxerint, nisi caute eos

Mox antevertero, quemadmodum accinctum vides.

GAL. Video, sed audi me tribus modo verbulis.

DID. Audio. GAL. Petriscus in schola est? DID. Est in schola.

GAL. Ideo obsecro te quam potissum maxime, ut

≤line=155≥ Ad sanguinis suffusionem usque flagris

Caedatur acrioribus, priusquam eas;

Ne, si quid interim (ut est sagax) ei per hos

Suboleverit, meditetur aut fugam aut suam

Matrem subornet lacrimula, ut se liberet.

≤line=160≥ DID. At unde castigavero? Nam caedere

Palam omnibus causa latente haud congruit.

GAL. Heu! Causa talis est, ut et tandem mihi

Mala pertimescam et filio. Praeter dolum et

Mendacium, quae et ipse crebro expertus es,

≤line=165≥ Praeterque furta casei atque butyri

Praeterque furta carnium atque piscium

Etiam subinde sustulit pecuniam. DID. Hui!

GAL. Quapropter obsecro tuam prudentiam,

Ut corrigatur ocius, dum foris ero,

≤line=170≥ Mecumque cenaturus adsis vesperi.

DID. Referenda gratia est, libensque quod rogas

Prius exsequar. GAL. Quod atque dictum oportuit,

Venare, quonam transtulit. DID. Rimabimur.

Quantum negotium parentibus suis

≤line=175≥ Plerumque liberi ingerunt! DIS. Didascalus

Redit. Petriscus absque controversia

Caedendus est: non absque causa enim pater

Severitatem praeferebat pectoris.

DID. Silete. Sequimini, mihi exsequenda sunt

≤line=180≥ Alia, priusquam abivero. DIS. Quid dixeram?

Caedendus est puer absque controversia,

Quod cum vagantibus est ei communio.

## 5. ACTUS I. SCAENA III.

\<Iambici trimetri\>.

DIDASCALUS, PETRISCUS, DISCIPULI 4.

Proferto flagra, claviger. Petrisce, ades.

PET. Quid vult? DID. Ades, paucis loqui tecum volo.

≤line=185≥ PET. Adest Petriscus; ecquid in me criminis?

DID. Tu solve subligaculum, parentur ii

Quoque, qui futuri sunt mihi adiutorio.

PET. Qui caedar omnino innocens? DID. Tun’ innocens?

Tu praeter ova, caseum et alia plurima,

≤line=190≥ Quae sustulisti ex aedibus creberrime,

Tu neutiquam pepercisti patris peculio \...

Et innocens? PET. Id nemo mihi probaverit

Neque mater umquam tale de me dixerit,

Quam huc advocatam oportuit (si mecum agas

≤line=195≥ Iuste), priusquam caederer; vel testibus

Probato, quod falso astruis. DID. Quod ex tuo

Parente didici, non potero non credere.

PET. Vernaculi mendacibus credit pater

Instinctibus. Nego, ni probetur testibus.

≤line=200≥ DID. Nos iudicis testisque fungimur loco.

Tu caeditor; vos tendite ac dissolvite.

PET. Heu! DID. Vivam ad usque cutem; videbo si queant

Haec flagra testem accersere. Protendite,

Tenete fortiter. PET. Innocentem caeditis.

≤line=205≥ Pro Iuppiter, quid patior? O deum fidem, o

Praeceptor, o praeceptor! DID. Es adhuc innocens?

PET. Haudquaquam. DID. Adhuc testesne? PET. Testis ipse sum,

Ego ipse sum furti omnium. O! DID. At quo elata sunt?

PET. Sodalibus meis duobus tradidi O!

≤line=210≥ DID. Ultro? PET. Ultro. DID. Quis? PET. Meloclopo et
Argyroclopo.

DID. Digni profecto, quibus ferantur pluria.

Quid reddidere? PET. Furta praeter sua nihil.

Miserere sat caeso. O! DID. Patrabis amodo?

PET. Numquam patravero. DID. Amodo te corriges?

≤line=215≥ PET. Correxero, correxero, miserescito!

DID. Surgat. Sedete in classe quisque propria.

Cave, Petrisce, ne quid ultra exaudiam.

PET. Meminero, dum tempus sinet. DID. Quid murmurat

Nequam? PET. Nihil. DID Nequissimum ingenium istud est.

≤line=220≥ Cave. DIS. Fugit, praeceptor, excurrit schola!

Vin’ huc reduci? DID. Hem, currat in malam crucem!

PET. Vah, sordide ac pedunculose didascale,

Meminero dum queam. DIS. Minatur, obstrepit

Lapidesque mittit. Vin’ citi prehendimus?

≤line=225≥ DID. Nolite, filii, suo se tempore

Ipsus prehenderit, ipsus irretiverit.

Vos expedite ad alia, quae proposueram.

Ubi paululum quieverim, concessero.

DIS. En expediti te foris morabimur.

≤line=230≥ Ut iam Petriscus ululat ante aedes suas!

Matrem ilico videbimus procedere. PET. Heu,

Mater mea, obsecro, prodi foras! DIS. Opus ingredi.

## 6. ACTUS I. SCAENA IV.

\<Iambici trimetri\>.

MYSANDRA, PETRISCUS.

Quos eiulatus audio pro his aedibus?

Quis lacrimat? Tun’, mi Petrisce, lacrimas?

≤line=235≥ PET. Ego lacrimo, mater. MYS. Fatere, quid accidit;

Num caesus es? PET. Gravissime, o mater, flagris

Acerrimis. MYS. Quid feceras? PET. Prorsus nihil;

In innocentem enim hoc modo bacchatus est

Didascalus. Vide, ut cutis mea lacera est,

≤line=240≥ Ut membra livent, ut rubenti sanguine

Infecta vestimenta sunt. MYS. Papae, quid hoc

Mali? Perinde ac in latronem saeviit.

PET. Id diceres, si me videres distrahi.

MYS. Mitte haec. Quid, inquam, feceras? PET. Nihil quidem

≤line=245≥ Commiseram, verum pater meus, prius

Quam abiret, accusaverat me criminis.

MYS. Pater tuus te criminis? De quo, obsecro?

Quae adulteria, quae stupra quaeve furta sic

In te acriter punita sunt? Unde arguit?

≤line=250≥ PET. Dicere vereor. Etsi innocens, furti arguit.

Me mala, pyra, ficus nucesque dixerat,

Sed et ova saepe sustulisse ex aedibus.

MYS. O animos truces didascali! Minutula haec

Delicta castiganda erant tam saeviter?

≤line=255≥ Quaenam (malum) dementia et patrem tuum

Eo impulit, uti te iuberet propter haec

Tam atrociter laniarier, lacerarier,

Etiamsi ea ipsa admiseris? PET. Pol neutiquam,

Mater. Liturgus haec patri falso omnia

≤line=260≥ Suggesserat, pluribus at ipse obnoxius.

MYS. Liturgus haec? Mecastor hic vesaniae

Suae dabit poenas! Sategero quoque,

Ut neuter impunitus istuc egerit.

Mecum, Petrisce mi, domum ingredere, ut tibi

≤line=265≥ Calido incubanti lectulo permollia

Fomenta et unguina adhibeam. PET. Mater, praei.

**CHORUS Scholasticorum.**

Iambico dimetro.

Amor parentis in suos

Sit temperatus liberos,

Ne moribus petulantium

≤line=270≥ Conniveat, sed arguat.

Si indulgeat lasciviae

Parcatque lentis virgulis,

Protervientes senserit

Necique vix subduxerit.

≤line=275≥ Lucretio gnatus, cruci

Cum adduceretur, ab osculo

Nasum momordit, parvulo

Quia fuerat indulgentior.

Quid necuit Heli ac liberos

≤line=280≥ Una die, nisi blandior

Correptio et remissior

Impuberum educatio?

Quin David Ammon passus est

Caesum ense fratris Abessalom,

≤line=285≥ Quod non sororium ob stuprum

Redarguit clementior.

## 8. ACTUS II. SCAENA I.

Iambici trimetri.

PHILOCHRYSIUM sola.

Bellum diurnum plus timent mei amiculi

Duo cum didascalo in schola quam singuli

Nocturna mecum proelia in thalamo aggredi.

≤line=290≥ Et ob hoc meam hanc operam locabo tanto eis

Lubentius, quanto obsequi malunt mihi in

Complexibus quam in lectione didascalo.

Videbo et explorabo, ne didascalus

Fortassis inconsideratos opprimat.

≤line=295≥ Papae, ipse adest repente subdolus, suis

Stipatus (ut solet) undique auditoribus.

Quid facto opust? Intro recurrendum ocius

Et indicandum amasiis, si quo modo

Praesentibus malis queant occurrere.

≤line=300≥ Neque fugiendi neque latendi hic est locus.

## 9. ACTUS II. SCAENA II.

\<Iambici trimetri\>.

DIDASCALUS cum 4 discipulis, MELOCLOPUS,

ARGYROCLOPUS, PHILOCHRYSIUM.

Ut dixeram prius, prehendite alacriter

(Si occurrerint) nequissimos, ne aut impetu aut

Minis eorum terga vertite. DIS. Neutiquam.

DID. Pulsabo ad ostium. Recludite has fores!

≤line=305≥ PHIL. Quis pulsat ostium meum? MEL. Praeceptor est.

DID. Recludite! ARG. Haud recludimus; quin te magis

Tuosque disturbamus aedibus, nisi

Profugeris. DID. Aperito tu, mulier, fores,

Ne quando iure consulatus te arguat.

≤line=310≥ DIS. Praeceptor in te lotium! ARG. Habet! PHIL. Tun’ sordide
hoc

Meum relinques ostium? MEL. Argyroclope, ades;

Tu saxa coctilesque lapides suffice,

Philochrysium, tu profer huc plus lotii.

Facile hunc Aristarchum aedibus repulerimus.

≤line=315≥ Pedunculose, sordide ac phanatice,

Nondum recedis ab aedibus? DIS. Petrae ruunt,

Praeceptor, effuge! DID. Irrita haec industria est;

Captanda consilia altera. Heus tu, claviger,

Accede consulem, roga mittat duos

≤line=320≥ Lorarios, qui corrigendos exigant.

Curre; hoc loco vel in schola morabimur.

DIS. Factum puta. Curro, revertor, hic resisto.

MEL. Ut iners et ignavus modo astat turpiter!

Abi, cruente, haud amodo caesurus es.

≤line=325≥ DID. Nisi ego cecidero, caedet ipsus carnifex.

Vetus est paroemia: si patrem non audias,

Post vitricum auditurus es. Quid, filii,

Quid mihi rebelles improbe aversamini et

(Praeter meam eruditionem) quicquid est

≤line=330≥ Et pium et honestum et aequum et utile? Non pudet

Pigetque vos? An non dii ulciscentur haec?

Similesne vestri cernitis passim cruci

Gladiove adactos emori infeliciter?

Descendite, heus, descendite, ut peiora non

≤line=335≥ Patiamini. ARG. Quas tu cruces, quosque gladios

Nobis paras, vanissime? Hinc si non abis,

Saxis tuo illisis cerebro hanc plateam

Tuo cruore purpurabo. Abitodum.

DIS. Hem, saxa mittitis in didascalum, impii?

≤line=340≥ Saxane remittimus? DID. Tacete, quiescite.

Praestat tacendo iniuriam mihi fugere

Quam multa respondendo vincere. Expedit

Redire, dum lorarii veniant, quia

Cum stulto inire proelium stultissimum est.

≤line=345≥ Eamus, ante ludum adest muliercula,

Quae me expetit conventum, ut autumo. DIS. Refuge,

Mater Petrisci ea est. DID. Nova ea contentio est.

Vos introite. ------------

## 10. ACTUS II. SCAENA III.

\<Iambici trimetri\>.

MYSANDRA, DIDASCALUS, PETRISCUS.

------------ Sordide plagoseque

Didascale, ut quid in meum hunc sic filium

≤line=350≥ Crudeliter grassatus es? Non sic ferae,

Trux carnifex, non sic ferae a venaticis

Canibus solent lacerari, ut hic tenerrimus

Laniatus est. DID. Sile parum, muliercula.

MYS. Egon’ tibi silebo, pestis? Egon’ tibi

≤line=355≥ Silebo? Vix me contineo quin in tuos

Manibus capillos evolem. DID. Quis te malus

Genius agitat, muliercula? An nulla ratio

Tibi reliqua est? Quo fine tandem filium

Tuum in hanc scholam mihi tradidisti? Numquid ut

≤line=360≥ Post scelera postque flagitia impunita sit

Nequitia peniculove vulpis vapulet?

Nonne erudiri volueras, cum adduceres,

Et pro sceleribus corrigi? Eruditio haud

(Ut is vel invitus fatetur) defuit,

≤line=365≥ Cur ergo vis sola absit huic correctio?

Pluris facis doctrina et eloquentia

Quam moribus pulcherrimis fore praeditum?

MYS. Non vitia corrigi, sed oviculam veto

Innoxiam excoriarier. Fera bestia,

≤line=370≥ Haecine tua est correctio? Iam didicimus,

Quae saepenumero audivimus, quonam hactenus

Pacto usus es nostris, tyranne, liberis.

Probis satos parentibus et innoxios

Sinamus ita caedi, trahi, mactarier?

≤line=375≥ DID. Innoxium vocas, qui adhaesit noxiis?

Qui rem tuam domesticam furto abstulit

In ganeumque transtulit? Qui in fornice

Latens vagabundusve saepe schola abfuit?

PET. Mentire singula. Egone, mater, patiar haec?

≤line=380≥ DID. An mentior, qui a patre partim istaec tuo,

Partim ab aliis vera didici, partim quoque

Mihi ipse fassus es? PET. Ego fassus sum tibi?

Mentiris edepol. DID. At hic grex testis est.

MYS. Fors verbere extorsisti, ut aliqua diceret.

≤line=385≥ Et quid si (ut assuevere pueri) vel pyra

Vel mala vel ficus vel his simile abstulit?

DID. Adde ova, carnes, caseum et pecuniam.

PET. Mentitur impudens. DID. Vel ego vel tutumet.

MYS. Quid audio? Tantillus hic puer audeat

≤line=390≥ Vel istiusmodi vel obolum attingere?

DID. Et felium catuli subinde lebetibus

Carnem extrahunt. Mihi crede, mulier, si sinas

Adolescere hoc pacto tuum puellulum,

Vereor cruci ne tandem adultum nutrias.

≤line=395≥ MYS. Quas tu mihi obtrudis cruces, homo omnium

Deterrime? Egone filium meum cruci? PET. Hem,

Egone cruci? Caedamus! MYS. Impudens caput!

DID. Te contine, mulier, alioqui ad consulem

Duci iubebo; adsunt enim lorarii. PET. Hui!

≤line=400≥ Cedamus hinc mater, valeat! MYS. Haud sic tamen.

## 11. ACTUS II. SCAENA IV.

Versus tetrametri seu octonarii.

LORARII 2, DIDASCALUS, Discipuli 2: POLYMATHES

et PHILOMATHES.

Abi domum impudens bonosque desine incessere viros

Conviciis, sinon velis (ut merita) cras traducier.

Salve, magister! DID. Vosque avete, probi viri! LOR. Τoῦ Λυγκέoς

’Οξύτερoς εἶ. DID. Quid ita? LOR. Quia probitatem inesse perspicis

≤line=405≥ Utrique nostrum, quam hactenus vel alteri nemo tribuit.

DID. Facete. LOR. Erat cum muliere mala (ut video) tibi contentio.

DID. Nec id infrequens ludimagistris, quis profecto miserrima est

Condicio. LOR. Lites redimeres has vulpiumque caederes

Peniculis. Extra iocum: quid advocasti nos duos?

≤line=410≥ Nostra indiges opera? An rebelles, quos oportet corrigi,

Sese erigunt? DID. Audite me: meretricula in vicinio est,

Cui se applicant duo ex scholasticis meis nequissimi,

Quos corrigendos dum volebam adducere, obdito ostio,

Missis lapidibus propulerunt desuper. Quapropter et

≤line=415≥ Opus mihi vestra est ope et prudentia, sed maxime

Auctoritate publica. LOR. Iuvabimus pro viribus.

Praecede, duc nos ad locum certaminis, quia pugiles

Tuos videre perlibet, cum quibus oportet congredi.

DID. Eamus. DIS. An concedimus? DID. Manete, praestolamini.

≤line=420≥ POL. Vae natibus immo tergoribus illis, quibus tot verbera

Immorientur! Horreo memorans. Tu, claviger, virgas para.

Pulsant domum. PHILO. Nostri silent. POL. Introque rumpunt viribus.

PHILO. En alter exsilit, tenet magister; alterum extrahunt,

Sequitur meretrix eiulans. POL. Fortasse caesa fustibus.

≤line=425≥ Viden’, ut manu aversa retunditur? PHILO. Video, vice suavii.

POL. O utinam et ipsam huc pertrahant, dissuaviandam mastige.

PHILO. En, iam revincti funibus ducuntur haud secus ac solent

Fures phylacae adducier. POL. Spectaculum lepidissimum!

Iam quicquid irrogaverint probri aut doli multabitur.

≤line=430≥ Verum, quia adsunt proximi, cedamus intro. PHILO. Ita censeo.

## 12. ACTUS II. SCAENA V.

\<Versus tetrametri\>.

LORARII 2, DIDASCALUS, MELOCLOPUS, ARGYROCLOPUS.

Hos hactenus nostros recipe magister et scholastico

Ex more corrige. Alterum servabimus, dum tu alterum

Caecideris, ne quid tumultus interim in schola excitet.

DID. Solve. An, ephebe, non foret modo honestius me audito ad has

≤line=435≥ Spontaneum venisse plagas quam per hos turpissime

Trahi ministros publicos et hanc movere tragoediam?

MEL. Caedes modo, at non amodo. DID. Faxit deus. Verum cave,

Ne postea te caedat atrox carnifex. Quod est meum,

Nunc exsequar. LOR. Quo privilegio secundus vapulas?

≤line=440≥ An te superior ille nequitia, prior quod vapulat?

ARG. Ridete nunc; fortassis olim non adeo ridebitis.

LOR. Cessent minae. Numera, ephebe, quotnam cottabos

Socius ferat, perferre cum te totidem oporteat. ARG. Truces

Vos glutiant, vorent lemures et ater tartarus!

≤line=445≥ Me vos quoque enecabitis? Retaliabo, si queam.

LOR. Probe salutat nos; habenda gratia est. His vinculis

Solvatur atque vestibus spolietur, ut eo alacrior ad

Pugnam siet nostroque munere hoc modo expeditius

Fungamur. ARG. Hui, lorarii me solverint? LOR. Lorarii

≤line=450≥ Possunt ligare et solvere. Huc profer lacertos, ne simul

Cum Sosia Plautino et ante cottabos pugnos edas

Atque colaphos. Probus est; soluto cingulo tunicam abstrahe,

Thoraca laxa, ut vivam ad usque cutem facile didascalus

Indusium mox auferat. ARG. Diespiter vos perduat.

≤line=455≥ LOR. Redit didascalus; ut salutes, ratio et ordo postulat.

Vocatum ad ulmeum modo accubare faciet ferculum.

DID. Eho, altero hic festivior, qui se apparavit proelio.

LOR. Nos antagonisten novum tibi ante praeparavimus.

Praeter tua unguina nil fere desideratur amplius.

≤line=460≥ Propter minas linguaeque virulentiam nostram hanc ei

Operam locavimus. DID. Probe actum. Et hunc athletam inunxero.

Ades, sceleste. Nonne mage decebat auscultare mihi

Quam hoc schemate exemplisque pessimis palam traducier?

ARG. Traducitis traduxeroque vos, fuat si occasio.

≤line=465≥ LOR. Abi, data est nobis prius iam occasio haec. Videto, ne

Etiam secundo detur et paeniteat impudentiae.

Quid tu fugis post verbera? Stultam facis rem. Siquidem

Licuisset has plagas fuga evasisse, prudentissimam

Profecto iudicarem; at ubi iam caesus es, quorsum fuga?

≤line=470≥ Numera sodalis cottabos animosque maestos explica.

MEL. Explicuero mox Baccho, dapibus et puellis candidis.

LOR. Eho puer, tu Veneri, Iaccho, epulationibus vaces?

MEL. Vobis quoque invitis. LOR. Et unde tibi pecuniae? MEL. Et quid ad

Vos attinet? LOR. Iam adest sodalis. MEL. Commodum. LOR. Sequitur quoque

≤line=475≥ Praeceptor. MEL. Ad corvos neque amodo mihi praeceptor est.

Valedicimus palam tibique literisque et ludo huic.

ARG. Valedicimus meminerimusque olim, ubi fuerit occasio.

DID. Abite, abite vel ad crucem, dum neque suavibus quidem

Neque asperis corrigimini. MEL. Vah, sordide! ARG. Vah, carnifex!

≤line=480≥ L0R. Valeant, magister, hi improbi. DID. Caveant sibi. Quod
muneris

Mei fuit, subivi habeoque gratiam vobis, viri

Fortissimi, mecumque adeste in prandio. LOR. Placet. Iterum

Illi ad suum rediere prostibulum. DID. Doleo. Vos sequimini.

Crepit ostium in vicinia; vitanda turba. Sequimini.

## 13. ACTUS II. SCAENA VI.

Versus septenarii.

MYSANDRA, PETRISCUS.

≤line=485≥ Vir abest, Liturgus abest, familia abest, vacant plateae

Vacantque vicinae domus. Quid sola ego obtuebor

Deses parietes? Feriaene publicae? Petrisce,

Ades (est enim quod filio mandem, priusquam abibo ad

Philoeniam atque Euodiam). Heus, prodisne? Quid moraris?

≤line=490≥ PET. Matercula, praesto sum; quid est quod mea opera curatum

Voles? MYS. Cape has claves; domum dum rediero, curato.

PET. Curabo. MYS. Adibo proximum oenopolion ad amicas,

Veluti spopondi. Si pater vel si Liturgus veniat,

Tu traditis his clavibus me accerse, modo requirant.

≤line=495≥ PET. Facesso. Verum ad ludum ut exeam statim, necesse est.

MYS. Ubi feceris, quae iusserim, dimisero: quocumque

Libuerit, ibis. Interim claudenda claudito, atque

Siqua aperienda aperi. Cave, ne quid domesticarum,

Mi gnate, rerum pessum eat. PET. Matercula, id cavebo.

≤line=500≥ Euax! Mihi omnia credidit mater mea his collatis

Mihi clavibus. Iam intra, Petrisce, ad quaslibet parentum

Opes! Reclude matris abdita scrinia, ut pigmenta et

Piper eximas. Aperi patris thesaurum, ut inde argenti,

Quantum citra notam audeas, tollas. Adi securus,

≤line=505≥ Nam solus es sine arbitris, foribusque pessulum obde

Ne quando callidus Liturgus opprimat te incautum.

**CHORUS.**

Versu dimetro.

Quamquam probi infestos sibi

Semper tulerunt improbos,

Tamen fuerunt ante nos

≤line=510≥ Feliciora tempora.

Iam ridet auditor suum

Didascalum, puer senem,

Sanctum profanus, impius

Pium, parentem filius.

≤line=515≥ Iuratio, devotio,

Obscenitas, lascivia,

Furtum, dolus, procacitas

Pueros cum ephebis occupant.

Mores parentum lubrici,

≤line=520≥ Amplectitur quos puerulus,

Nimia quoque indulgentia

Causa atque fomes omnium est.

His itaque non medebimur,

Nisi tum parentum tum boni

≤line=525≥ Didascali vita integra et

Correctione acerrima.

Stultitia, si ligata sit

(Scholomonis ex sententia)

In corde pueri, virgula

≤line=530≥ Severiore fugabitur.

Nam virgula dum caeditur,

Non corpus ipsum occiditur,

Sed liberatur ignibus

Caesi anima horrendis tartari.

≤line=535≥ Quamvis enim impossibile sit

Corrigere, quem Deus oderit,

Caedendus est tamen impius,

Quo habeant timorem caeteri.

## 15. ACTUS III. SCAENA I.

Septenarii.

LITURGUS, PETRISCUS.

Diutius moratus est me lanius; ut dii omnes

≤line=540≥ Morentur ipsum in distrahendis carnibus vicissim.

Quod commodum sibi sedulo investigat, at quid aliis

Incommodet, perpendit ipsus neutiquam. Nam certo

Est certius, si verbera evadam, era mihi maledicta

Mox ingeret, magnae infidelitatis insimulabit.

≤line=545≥ Erus modestus est, erus tranquillus est; contra illa

Nil incommodius, inquietius impudentiusve.

Iam plena compita sunt, in ore est omnium procacis

Malitia feminae, qua in optimum virum insanivit

Pro pestilente filio dignissimeque caeso.

≤line=550≥ PET. Si ipsam mihi teneam catenis ferreis fortunam in

Nervo ligatam, non queam extorquere commoda tanta,

Quanta ultro iam est largita. Pipere, saccaro atque cinnamo

Hanc manicam et intimos sinus tunicae replevi; at aurum

Suffarcinabo peplo involutum in subligaculo, ne

≤line=555≥ Si fors sit explorata me crumena furti accuset.

Ex mille nummis plus minus decem abstuli, sed totos

Rutilos et aureos. Pater non deprehendet. Quod si

Deprenderit, tempus docebit, quid reus praetexam.

Et commodum, nam adest Liturgus, auctor huius furti

≤line=560≥ Futurus, ubi res postulaverit. Has eidem claves

Tradam atque abibo sodalibusque cuncta mox partibor.

Quid ades, Liturge? Quid, inquam, ades serius, ubi transivit

Ferme hora prandii? LIT. Quod haud possem citius adipisci haec,

Quae voluerat matercula tua: cuniculos, perdices,

≤line=565≥ Capum, anserem, vervecis armum et his similia.

Ubi est era? PET. Abiit cum familia, iussit et tibi claves

Has traderem, nam lectionum tempus est: ludum adeo.

LIT. Da, vade, ne pater domi forisve te prehendat.

PET. Vado. Bene est quod omnia evenere fortunate. Hui,

≤line=570≥ Vae mihi, redit pater, ni fallat oculus. Ipsus

Est. Aliquid, ut me hoc explicem pavore. comminiscar.

Adveniat! Est quod facile persuadebo: obit commentum.

## 16. ACTUS III. SCAENA II.

Trimetri.

GALENUS, PETRISCUS, MYSANDRA.

Ubi sunt libri, Petrisce? Quin scholas adis?

PET. Sub vestibus, pater. GAL. Explica, ne (quemadmodum

≤line=575≥ Edoctus es) furtum rei domesticae

Suffarcinaveris. PET. En, pater mi, codices.

MYS. Plus satis in uno exhauriendo congio

Morata sum, quod non venirent, quae tamen

Dudum mihi spoponderant. Nunc tempus est

≤line=580≥ Parare, vesperi quae edenda sunt. Quid hoc?

Eho, redit Chrysippus hic solito prius

Rursumque vexandum Petriscon excipit,

Scrutatur atque territat. Quid hoc (malum)

Dementiae? Si impune puerum laeserit,

≤line=585≥ Mysandra non vocabor. Haud me deditus

Examini videt. Morabor in ostio,

Ut candide excipiam virenti verbere.

GAL. Esto, sed hac iter ad scholam? PET. Non est, pater,

Verum ad meam materculam (uti praeceperat).

≤line=590≥ Vocandam eo. GAL. Quo mater abiit? PET. In forum

Pater, quo emat quod erit necesse vesperi.

GAL. Abi, cave mendacii ne te arguam.

PET. Successit hoc. Iam adibo praefectos meos,

Ubi matrem adesse patrem atque servum dixero.

## 17. ACTUS III. SCAENA III.

\<Trimetri.\>

GALENUS, MYSANDRA.

≤line=595≥ Nil mihi boni praesaga mens de filio

Promittit. Una, heu, mater in culpa est, suam

Demens per indulgentiam quod funditus

Corrumpitur. Si obnitar illi aut arguam,

Mox gliscit odium et iurgium et turbatio. At

≤line=600≥ Quid in ostio ipsa? Profecto sunt quae non satis

Cessere ei ex sententia: pallori enim

Vultus rubor permixtus istuc indicat.

Quid pestilentius quieto sit viro

Muliere mala? Non aspides, non tigrides.

≤line=605≥ MYS. Impie, cruente, edax tuorum viscerum

Quid in meum gnatum tuos animos truces

Iam prodidisti, ut instar pecudis redeat huc

Laniatus? An paterna mens tam dura sit,

Ut filium suum adeo discerpi velit?

≤line=610≥ Te praeter unum in beluam mutabilem!

GAL. Uxor, tuis moderare paulum affectibus

Sermonibusque brevibus aurem accommoda.

Scis, cur puer percussus est? Quid fecerit?

Non pro leviculis aut minusculis (quod et

≤line=615≥ Fortassis arbitraris) his affectus est

Plagis, sed ob mendacia, ob furta, ob mala

Furum sodalitia, quibuscum in ganeo

Versarier didicit scholasque omittere.

Ea propter istunc (ut decebat) ulmeis

≤line=620≥ Caedi flagris, non ungulis discerpier

Mandaveram. Id crudelitatis arguis,

Id impium, id vel beluinum iudicas,

Si ob scelera sua puer parenti vapulet?

Non hoc sacris iussum et profanis legibus?

≤line=625≥ Non aequum, honestum et patriae assuetudinis?

Quin te mage ausim criminum caput omnium

Contendere, utpote quae tua indulgentia

Pueri indolem alioqui bonam corruperis.

MYS. Mentiris istaec omnia, insulsum caput.

≤line=630≥ Num annos puer vix quattuordecim habens tibi

Scortabitur, furabitur, bacchabitur?

Egone eidem omnis mali dedi originem?

Hem tibi, caput stolidissimum! Sic disce, sic

Disce obloqui mendaciter mihi, impudens

≤line=635≥ Nugator, insontemque caedere filium!

GAL. Prima haec feram, mea uxor, abs te verbera,

Verum secunda si feram iam, nescio.

MYS. Feres secunda et tertia, modo pergis hoc

Modo loqui. GAL. Heu! MYS. Ne fle, miser! GAL. Certe miser!

≤line=640≥ MYS. Sic terge ocellos atque abi in malam crucem.

Nam senties peiora, si reverteris.

## 18. ACTUS III. SCAENA IV.

\<Trimetri.\>

GNORIMUS, GALENUS, MYSANDRA.

Strepuit domus vicina turba aut iurgio.

Videbo, quid siet. Galenus astat hic

Pro foribus. Heus, vicine, quid faciem fricas?

≤line=645≥ Quid lippiunt oculi? Quid aegri passus es?

GAL. Fumosa domus est et oculis meis nihil

Fumo molestius; adeoque cum mea

Uxorcula iurgatus exeo, propulit

Fumusque. GNO. Quid fumus? Cum et ipse annos decem

≤line=650≥ Habitaverim hanc domum nec umquam (quod sciam)

Fumo molestam passus sim. GAL. Sic est. Vide.

GNO. Videbo. Ubi hic fumus? MYS. Secundo ades, impudens?

Feras secundo oportet. Hem tibi! GNO. Malum! GAL. Habet.

MYS. Tune es? Virum putabam. Abi, quod habes, tene.

≤line=655≥ GAL. Redit. Quid est? Fumosne nondum expertus es?

GNO. Haud miror equidem, quo modo haec fumosa sit,

Cum extra focum ligna ardeant virentia.

Cuius domus tali rogo haud fumosa sit?

Cuius oculi fumo pari non lippiant?

≤line=660≥ GAL. Hahahe, te et experirier fumos meos

Oportuit? GNO. Vicine, eamus, obsecro,

Et optimo vino serenemus oculos.

Maeroribus medeamur his Bromio sacro

Laetisque poclis abluamus tristia.

≤line=665≥ GAL. Placet. GNO. Quid age dic, mi Galene, quid tibi

Cum illa negotii? GAL. Audies: gnatum meum,

Quod clanculo quaedam domo abstulit, acribus

Caedi flagellis iusseram. GNO. Merito quidem.

GAL. Id uxor aegrius ferens (quia filio

≤line=670≥ Indulget ultra quam sat est) me primulum ex

Agro reversum obiurgat impudentius.

Cum deinde totius mali ipsam dicerem

Fontem atque originem, virentem insaniens

Fustem meo illidit levatum vertici.

≤line=675≥ GNO. Post tale tonitru imbrem sequi necesse erat.

Sed sustines? GAL. Non sustinerem, Gnorime,

Si mihi perinde placeat ac tranquillitas

Turbatio. Primum hunc feram, non alterum.

GNO. Dum animus quiescit coniugis, secreto adi

≤line=680≥ Expostula acriter cum ea de singulis;

Si lenitate flexeris, longe optimum.

GAL. Et haec mea est sententia. GNO. Hem, cedamus hac

Contraque curas hauriamus congium.

**CHORUS.**

Iambico dimetro.

Creata sunt solacio

≤line=685≥ Baccho dicata munera,

In gaudiumque danda sunt,

Sumenda quoque maerentibus.

Sumenda sunt maerentibus

Pro temperato gaudio,

≤line=690≥ Non regibus nec satrapis,

Ne iusta et aequa neglegant.

Si hostis greges abegerit,

Si cura mentem presserit,

Si uxor malis me affecerit,

≤line=695≥ Vinum bibendum porrige!

Dum mea Megaera in me furit,

Dum blacterat, dum perstrepit,

Dum illidit aulam vertici,

Vinum bibendum porrige!

≤line=700≥ Porrige bibendum largius

Unum duosve congios,

Ut mens dolore tabida

Per Liberum refloreat.

Dum flavet in calice merum

≤line=705≥ Dumve exiluerit poculo,

Cave modum ne excesseris

Gulaeve nimis indulseris.

Nam blandius solet ingredi,

Ridentis instar pueruli,

≤line=710≥ At nisi modum servaveris,

More aspidis momorderit.

Si biberis immoderatius,

Quod gaudio creatum erat,

Iram, probrum, libidinem

≤line=715≥ Similesve pestes imbibes.

Cui vae? Cui querela? Cui

Plagae? Cui discrimina?

Viro, qui Iaccho deditus

Studet hauriendis poculis.

≤line=720≥ Mediocritatem igitur tene,

Ne plus minusve sumpseris

Necessitas quam postulat.

Extrema enim vitiosa sunt.

## 20. ACTUS IV. SCAENA I.

Iambici senarii.

PETRISCUS, MELOCLOPUS, ARGYROCLOPUS.

Illa regressa adibo praefectos meos

≤line=725≥ Plane futurus luce clara acceptior.

Adeste socii, adeste amiculi. Ostium

Reserate quam potestis hoc citissime.

MEL. Congerro, salve. Quid agitur? Sana est cutis?

PET. O, Meloclope, quot ictibus natas meas

≤line=730≥ Laniaverat didascalus. Qui, amabo, dic,

Utrique vestrum cum magistro convenit?

MEL. Prorsus nihil. Nam venit huc violenter, ut

Nos in scholam perduceret, sed lapidibus

Abactus est. Misit ministros publicos,

≤line=735≥ Quibus resistere non valentes saeviter

Vincti sumus, tracti sumus, caesi sumus

Tam immaniter, Petrisce, ut ulcerosior

Nostrum utriusque sit cutis quam scabrae ovis

Aut omnium, qui in compitis stipem rogant.

≤line=740≥ Meis medentur clunibus Philochrysium et

Socia Philargyrium. PET. Suavis unctio.

MEL. Quid plura? Uterque scholis renuntiavimus.

PET. Et ego renuntiavero, si cesserit

Materculae ex sententia. Iam, amiculi,

≤line=745≥ Videte, quis me dotibus fortunula

Beaverit. Videte cinnama, saccarum

Piperque plurima ARG. Per Aphroditen plurima.

PET. Nondum omnia. ARG. Hui, quid subligaculo erues?

Per Herculem, pecuniam! CAB. Pecuniam?

≤line=750≥ ARG. Pecuniae (ita me Mercurius amet) satis.

PET. Videte nunc. ARG. O Iuppiter, iam Caesare

Beatiores: aureos philippeos

Decem video vel undecim. Haec poterunt, putas,

Poterunt domi celarier? PET. Poterunt patri.

≤line=755≥ ARG. Si illi, sat est. PET. Haec trado vobis largiter.

MEL. Et nos tibi, utram volueris amiculam

Nostram, suaviter. Argyroclope, nos quidem

Arguimur ignavissimi, si simile nil

Patraverimus. ARG. Institue, quod factum voles.

≤line=760≥ Habebis usque me paratum ad omnia. MEL. Heus,

Amiculae, Petriscon introducite!

Tractate comiter, fovete molliter,

Amate dulciter, dum obambulabimus.

## 21. ACTUS IV. SCAENA II.

\<Trimetri.\>

PHILOCHRYSIUM, PHILARGYRIUM, PETRISCUS.

Videon’ lepusculum meum, passerculum

≤line=765≥ Meum? Ades, amatorcule, ades; ecquid stas foris?

PHILA. Ducamus intro. Ingredere, belle amicule,

Ingredere. Quid vult erui femoralibus?

PET. Primum omnium afferri iubete celeriter

Tres optimi musti Falerni congios.

≤line=770≥ Bellos agamus homunculos, meae animulae!

En aureus philippeus. PHILO. Pulcherrimus.

Puella, ades. Primum introi cum misero,

Nam quispiam in vico strepit, ne forte non

Velis viderier. PET. Sequor, strepitum audio.

## 22. ACTUS IV. SCAENA III.

\<Trimetri.\>

RUSTICUS, ARGYROCLOPUS, MELOCLOPUS.

≤line=775≥ Pecuniam mihi tradidit vir urbicus.

Sed fraudulenti, ut plurimum, sunt urbici

Et rustico imponunt, queant modo commode.

Idcirco (si sapiam) priusquam abivero,

Numeranda denuo est et exploranda, si

≤line=780≥ Sit iusti (ut inquit) ponderis, monetaque

Si publica et probata sit. Locus aptus hic.

ARG. Fortuna iam favet, video pecuniam.

MEL. Nihil interest inter videre et habere? Ubi?

ARG. Ubi? Videsne, stupide, stupidum rusticum

≤line=785≥ Nummos suos numerantem ad aedes proximas?

MEL. Video, sed an tibi numeret, non sat scio.

ARG. Numerat mihi et tibi, si velis. MEL. Volo edepol.

Sed quo modo? ARG. Docebo te brevissime.

MEL. Ausculto. ARG. Iunge te viro atque comminus

≤line=790≥ Affare blanditer. Inde et inter fabulas

Nummum subduce quemlibet, dein viculum

Te in dexterum mox proripe. MEL. Hem. ARG. Sile parum.

Sequetur ocius, sequenti reice

(Si sit necesse), posteaquam sat aliis

≤line=795≥ Abduxeris a nummulis. MEL. Rem intelligo.

ARG. Tace. Ego interim tota citus pecunia

Correpta in hunc vicum sinistrum fugero.

Uterque facile plebis in frequentia

Latebimus. Nunc sine mora ipsum accedito.

≤line=800≥ MEL. Accedo. Faxit Mercurius, ut prospere haec

Utrique cedat vafrities. Salvus sies,

Probe vir; tun’ es Portengius? RUST. Non sum quidem

Portengius, sed Spengius. Quid hoc rogas?

MEL. Portengius Cockengiusve si fores,

≤line=805≥ Per te meis mandare possem amiculis.

Putasne iusti ponderis sit hic aureus?

RUST. Est. ARG. Habet. RUST. Ades! Quo curris, improbe? Heus, redi!

ARG. Persequitur in vicum relictis omnibus.

Iam iam, Argyroclope, curre, iam tuae vices.

≤line=810≥ O Croesi opes Midaeque gazae amplissimae!

Quam multa, Fors Fortuna, mi semel aggeris,

Ut integram hanc pecuniae summam simul

Nactam absque furto in pileo sic colligam.

Recurre iam, Argyroclope, vicum in alterum.

≤line=815≥ Move tuos celeres pedes, ne videat aut

Te deprehendat rusticus, cum redierit.

## 23. ACTUS IV. SCAENA IV.

Versus tetrametri.

RUSTICUS, PHILOCHRYSIUM, PHILARGYRIUM, PETRISCUS.

Egone miser, egone stultus, qui scholastico vago

Credens philippum perdidi? Meliust redire ad alteros,

Ne simul et illum et hos. Ut omnia evoluta conspicor!

≤line=820≥ Heu me miserrimum, deest summarium peculium,

Basis senectutis meae atque post labores unicum

Vitae meae solacium. Quid restat, heu, mihi misero,

Nisi triste mendicabulum? O cives, miserrimi senis

Miserescite! PHILO. Heus mi vir, quid hoc clamoris ante hoc ostium?

≤line=825≥ Quid accidit? RUST. Perii miser! PHILO. Quamobrem? RUST. Ego
occidi virum

Miserrimus. PHILO. Quid hoc? Virum occidisti? Erat consultior

Fuga tibi quam clamor. RUST. Ego non occidi, at occidi miser,

Mulier. Quia ibi desederam paulo prius pecuniam,

Mei laboris pretia, numeraturus, adeunt perfidi

≤line=830≥ Me nil mali tum suspicantem duo scholastici (ut autumo),

Quorum alter (ut blande locutust) mox philippum surpuit;

Quem dum fugacem persequor, venit alter ac totam rapit

Vitae meae substantiam. PET. Τέχν’ ᾿Αργυρoκλόπoυ νὴ Δία.

RUST. Quid ais, puer? PET. Te inquam misellum. RUST. Nil profecto
certius.

≤line=835≥ Sed quem citabas in tuo sermone peregrino, refer.

Quem tu mihi ἀργυρόκλωπα? Quid ridetis? PET. Οὐ νoεῖ κλoπὴν.

RUST. Quaenam Clopa est? Num vestra id actum conscientia? Quis hic

Clopost? PHILO. Abi hinc, quadrate! Tuamne nos pecuniam exiges?

Abi hinc, senex delire! Nos scimus tuam pecuniam?

≤line=840≥ Pulsate, verberate, trudite procul his ab aedibus!

PHILA. Iaces, senex delire? Abi ocius hinc vel ad corvos vel ad

Tua sterquilinia! An tuae pecuniae nos argues

Fures? Abit socors et, ut meruit, luto foede oblitus.

O quanta lucra, quanta commoda opesque mox videbimus!

≤line=845≥ RUST. Quid agam querarve? Quo miser me vertam opis modo
gratia?

Si ad praesidem confugero, argentum deest, quo iudicis

Animum in meam sententiam flectere queam. Vadam tamen,

Si fors meam sortem misertus adiuvet. Quam vera sunt,

Quae dicta sunt proverbio: abit in calamitosum illusio.

≤line=850≥ PHILO. Te subtrahas, Petrisce, oportet, nam pater cum Gnorimo

Redit ebrius domum. Amiculos morabimur nos sedulo.

## 24. ACTUS IV. SCAENA V.

Septenarii.

GALENUS, GNORIMUS.

Quid nunc futurum, Gnorime? An domum introgressus iterum

Uxoris infelix caput verberibus obiectabo?

Malim profecto viro cum fortissimo pugnare

≤line=855≥ (Necesse si sit) comminus quam in mulierem rixari.

GNO. Non ibis hac hora. Audies me. Vesperi cum instabit

Cena et vocandi iam hospites, stabis meis pro foribus.

Videbis, ultro te vocaverit. Nec alio pacto

Malam mulierem rectius mollire quam contemptu

≤line=860≥ Poteris. GAL. Id usque experior; obsequar tibi. GNO.
Prudenter

Facis. Docebo te quoque intus pluria. GAL. I, sequor te.

Ignoro, quos utrimque risus audiam obstrepentes.

Malo fugere dicteria irridentium quam verbis

Revincere. ------------

## 25. ACTUS IV. SCAENA VI.

\<Trimetri\>.

MELOCLOPUS, ARGYROCLOPUS, MEGERA.

------------ Argyroclope, nunc argentum habes.

≤line=865≥ Quid si meo modo acquiescas suasui,

Quo illaec Megera, quae suos (viden’) advehit

Fructus recentes, valeat implanarier?

ARG. Quonam dolo, Meloclope, quave industria?

MEL. Primum omnium nostra alteremus nomina.

≤line=870≥ ARG. Factum puta. Tu Simplus esto, ego Duplus ero.

Quid, Simple, postea? MEL. Tibi, Duple, suggeram.

Licere mala primulum; deinde ubi

Tibi numeraverit mihive plurima,

Pro crassiore argenteo ostenso voles

≤line=875≥ Tibi monetas publicas numerarier.

Quas ubi dedicit, te ocissime in pedes dabis.

Mox ego (sequente te Megera) amplissimas

Stipabo manicas has sinusque vestium

Sollerter optimis quibusque fructibus

≤line=880≥ Et in angiporto te morabor proximo.

ARG. Sat est. Probe teneo modum, quem suggeris.

MEL. Itaque probe exsequamur. Ipsa enim suas

Megera merces ordinat, blande canit,

Nondum furit, nullusque praesto est arbiter

≤line=885≥ Nec alius emptor. Erimus acceptissimi,

Invitat ultro. MEG. Heus heus, adeste iuvenculi,

Parva emite mala odora, mitia, dulcia

Aliosque fructus optimos pecunia.

ARG. Quin exsequamur! Insignis, en, ioachimus hic

≤line=890≥ Fallet Megerae lumina cupidissima.

MEG. Adeste! Quid moramini aut veremini?

MEL. Videt pecuniam. Ilicet, modo commodum!

ARG. Ave, Megera! MEG. Avete, vos quoque! Unde tu

Me nosti? ARG. Apud Proserpinam te vidimus,

≤line=895≥ Cuius videris utrique nostrum filia.

MEG. Hahahae. Videre tu mihi nequissimus.

Quo nomine appellabo te vel alterum?

ARG. Hic Simplus, ego Duplus vocor. MEG. Rectissime.

Quid, Duple, emes? Delectus est pulcherrimus:

≤line=900≥ En poma, citra, Persica atque Medica;

En pira volaema, cottana et nostratia.

ARG. Quanti simul tibi omnia istaec veneunt?

MEG. Sex omnia haec sestertiis venumdabo.

ARG. Dabo quinque. Manicis his meis simul indito. MEG. Hem!

≤line=905≥ Nil Simplus hic empturus est, socius tuus?

ARG. Nescio equidem. Simplicior est quam aliquid emat.

MEG. Nulli duplex ero, tametsi simplici.

Parvi (si emat) venumdabo. Tu mercem habes,

Iam solve. ARG. Solvam et pro sodali, cum mihi

≤line=910≥ Sestertios pro argenteo hoc numeraveris.

MEG. Ioachimus est. Videbo, num tot habuero

Sestertios. Numerato tu. ARG. Hem! MEG. Iam quinque habes.

ARG. Iam quinque, iam decem, cito! MEG. Hem! ARG. Iam quindecim,

Iam quindecim. MEG. Iam bis decem, nebulo! ARG. Hahahae!

≤line=915≥ MEG. Hem, quinque adhuc; reliquum meumst. ARG. Quinque
addito,

Quo commode hoc pro simplici solvam duplex.

MEG. Accipe duplex hos quinque adhuc. Simplex quid hic

Empturus est? MEL. Quod hic voluerit solvere.

ARG. Solvam unicum sestertium. Tu delige.

≤line=920≥ MEL. Minime, sed ipsa det mihi. MEG. Hem! ARG. Quis me vocat?

MEL. Nescio. MEG. Quo abis? Heus tu, mihi ioachimum adhuc

Non tradidisti, sed meas merces mihi et

Sestertia triginta abstulisti subdole.

MEL. Sequere, fugit! MEG. Non sic tamen me effugerit.

≤line=925≥ Serva, puer, bellaria haec. Sta, fur fugax!

MEL. Servabo (ut inquit) et κλoπήσω singula.

O Mercuri, suffecerint bellaria

Haec in dierum hebdomadas ampliter duas!

Recte suis Megera rebus consulit,

≤line=930≥ Curanda quod sua mala Meloclopo dedit.

Iam sat probe suffarcinatus me ocius

(Si sapio) in hunc recipio vicum dexterum,

Quod in sinistro iam furentis maxime

Strepitum Megerae exaudiam. ------------

## 26. ACTUS IV. SCAENA VII.

\<Trimetri\>.

MEGERA sola.

------------ Simplex puer \...

≤line=935≥ Ubi Simplus est? Ubi reliqua sunt bellaria?

Simplus duplex (ut suspicor) ea surpuit.

O, utinam et hunc dolosum et illum stringerem,

Quo unguibus eos et dentibus discerpam, ad haec

Carnes cruentas devorem! Siqui mala

≤line=940≥ Vel hactenus dixere de scholasticis

Dicuntve nunc vel postea dicturi erunt,

Ego pessima loquor per Iovem et subscribo eis.

Furens relicta raeda adibo praesidem,

Ut conquerar super irrogata iniuria.

≤line=945≥ Hoc ganeum scholasticum gregem enutrit;

Et prorsus exsecrandus est praeceptor is,

Qui hos tenebricones non flagellat in dies.

## 27. ACTUS IV. SCAENA VIII.

\<Septenarii.\>

PHILOCHRYSIUM, PHILARGYRIUM, MELOCLOPUS, ARGYROCLOPUS.

Quid habet Megera? Assunt amiculi. Petrisce, caveto

Ne prodeas; nondum pater patriam domum introivit.

≤line=950≥ MEL. Cur nam sequenti (ut iusseram) nomisma non reddebas?

ARG. Reicerem egone philippeum tam splendidum? Nequaquam.

MEL. Si redderes, minus foret periculi. Tibi primum,

Quia unde te accusaret haud haberet praesidi. Atqui

Me (ut suspicor) non viderat. ARG. Me accuset obtrudatque

≤line=955≥ Me praesidi. Meliust tenere quam abiicere philippum.

Eccas amiculas. Forem observant; mora nulla ne sit

Nobis revertentibus. PHILA. Adeste cito, mora in periclost.

MEL. Quid nunc? Ut estis timidae, ut estis scrupulosae! Mente

Amantem oportet esse libera. PHILA. Profecto oportet.

≤line=960≥ Fortuna ut arrisit? Fuit secunda? MEL. Numquam melior;

Croesi adfero ingentes opes. PHILO. Dic serio, mi amice,

Num rusticum exspoliastis? MEL. Hem, quid rusticum? Pol nugae!

Quid huius in mentem venit? PHILO. Miris modis turbavit

Iam rusticus (nescio quis) hanc nostram familiam amoenam

≤line=965≥ Et liberam. Duobus implanatum ait sese esse

Nebulonibus. PHILA. Scholasticis. PHILO. Quem, ut par erat, trusumque

Caesumque disturbavimus. Technas Petriscus vestras

Certo autumat. ARG. Hahahe! PHILA. Quis hic risus (quod aiunt) plus quam

Sardonicus? MEL. Mea unica Philochrysium, te dono

≤line=970≥ Hoc munere aureo. ARG. Duploque te, Philargyrium, hocce

Argenteo donabo munere. Intro iam properemus

Sortemque nostram inter caliculos planius recitemus.

Properemus, inquam. Utrimque namque in viculis fit strepitus.

## 28. ACTUS IV. SCAENA IX.

Trimetri.

SYCASTA, PRAETOR, SATELLITES 3.

Miranda sunt, si quae feruntur vera sunt

≤line=975≥ Meloclopi atque Argyroclopi de fraudibus.

Nisi tempori his praetor malis occurrerit,

Paulatim in omnem proruent licentiam.

Quapropter illi haec suggerenda censeo et

Capienda, siqua mihi ferantur, commoda.

≤line=980≥ Et commodum se praetor ipsus ingerit.

SAT. Te, heros, Sycastes ultro conventum petit.

PRAE. Moremur; hoc cum homine mihi est negotium.

SAT. Delator in casses tuos feram inferet.

SYC. Salve, domine praetor. PRAE. Sycasta, salvus es.

≤line=985≥ Nihil novi? SYC. Parum. PRAE. Parum refer. SYC. Nihil

Tibi proditum de Meloclopo et Argyroclopo?

PRAE. Certi nihil. Qui sunt ii? SYC. Adulescentuli

Pol omnium, quos terra habet, nequissimi,

Qui fraude passim quoslibet \<exspoliant\>,

≤line=990≥ Qui vina, mala, pira dolo auferunt.

Modoque ferunt aes abstulisse rustico,

Sed et Megerae praeter aes bellaria.

PRAE. Modo? SYC. Modo, fama publica est. PRAE. Sed quo modo?

SYC. Nisi sit onerosa nostra tibi prolixitas,

≤line=995≥ Quod fama fert modo publica, tibi suggeram.

PRAE. Prolixitatem nec locus nec tempus hoc

Patitur. In auditorio dicturus es.

Sed ubi latere modo putas latrunculos?

SYC. In ganeo se aliquo retrudunt, suspicor.

≤line=1000≥ Nam e ganeo ferunt eos didascalo

Iam per ministros publicos contraditos

PRAE. Hem. SYC. Vapulasse. PRAE. Quid ergo? Sunt scholastici?

SYC. Fuere, sed puto iam abdicatos litteris.

PRAE. Vade, experire; deinde mox domum meam

≤line=1005≥ Revertere. SYC. Faciam quidem non segniter.

PRAE. Vade cito. Dum ferrum calet, cudendum erit.

Paulum moratus mox domum revertero.

## 29. ACTUS IV. SCAENA X.

Septenarii.

RUSTICUS, PRAETOR, SATELLITES 3.

Me miserum, ut infortunia infortuniis succedunt!

Hunc circiter locum miser pecuniis meis spoliabar,

≤line=1010≥ Hic vapulabam et in cloacam deprimebar insons.

Et hactenus quaerendo susque deque praetorem adeo

Tandem fatigatus sum, ut hiscere vix queam ad loquendum.

Sed eccum, adest cinctus caterva militum suorum.

Adibo. Reddat hunc mihi Deus pium, mansuetum et

≤line=1015≥ Tractabilem. PRAE. Quid vult sibi villanus ille? Adesto.

SAT. Procede, ades, pagane. Quid tibi negotii? Adsis.

RUST. Volo, sed pudore deferor. SAT. Minus pudendum. Accede.

PRAE. Ne sternere, at causam tuam explica absque pavore.

RUST. Heu, domine praetor, hoc die, hac in urbe, in hac platea

≤line=1020≥ Pecuniam, quam pro laboribus meis immensis

Paulo prius receperam, tota miser spoliatus

Sum. PRAE. Quo modo? Num astu dolove? Manibus aut violentis?

RUST. Si me audiat dominus meus, brevi admodum sermone

Astum exposuero, neutiquam violentiam. PRAE. Proferto.

≤line=1025≥ RUST. Dum nummulos meos recenseo, venit adulescens,

Scholasticum quem suspicabar, comiterque locutus

Mihi primulum rapit ilico imprudenti (ut autumo) unum

Philippeum fugitque. Quem dum nitor assequi, mox

Me paululum abducto venit sodalis (ut conicio,

≤line=1030≥ Quamvis prius non viderim) et tollit semel mihi omnem,

Mi domine, residuam pecuniam. PRAE. Quis ausit istuc

In urbe libera? Quid hoc? RUST. Sic actum. PRAE. Eum describe,

Quem videras. RUST. Pulcher, agilis comaque cincinnatus,

Non admodum procerus, at rubente tunica indutus

≤line=1035≥ Nigroque pileo caput velatus. PRAE. Hem, venabor,

Si quo modo hos queam duos prehendere nebulones

Et perdere. RUST. Ecquid proderis misero impios perdendo,

Si non quod abstulere eidem reddier curaris.

Etsi quidem, mi domine, agricola sum rudis bardusque,

≤line=1040≥ Novi tamen debere te tantum iuvare oppressos,

Quantum opprimentes plectere. SAT. Intulit probe mehercle.

PRAE. Quid efficere queam, nisi exhibeas mihi nocentes?

RUST. Scrutetur hanc dominus meus domunculam; fortassis

Pecuniae meae indices furesve deprehendet.

≤line=1045≥ PRAE. Quo nixus argumento id autumas? RUST. Meam dum sortem

Flerem miser miserabilem, hac domo exeuntes ipsa

Hora duae mulierculae, scholasticus quoque procax

Illudere meam calamitatem opprobrioque affectum

Abigere, cum nonnulla mihi de illis foret suspicio,

≤line=1050≥ Et nescio quos mihi Clopos, quas mihi Clopasve ludens

Graece puer memoraret. PRAE. Hem, secede paululum, sed

Hinc longius ne abito. Abi. SAT. Per Herculem, Argyroclopus hic

Est, alter et Meloclopus, qui similibus tibi, heros,

Sceleribus accusati erant Sycasta deferente

≤line=1055≥ PRAE. Apparet. Ostium crepit; videte, quis prospiciat.

## 30. ACTUS IV. SCAENA XI.

Trimetri.

ARGYROCLOPUS, SATELLITES, RUSTICUS, PRAETOR.

Videbo, si tutus Petrisco transitus

Hinc ad parentes pateat. Hui, quid praetor hic?

SAT. Hic est profecto, domine, quem iam rusticus

Depinxerat. Se subtrahit. RUST. Vidistin hunc,

≤line=1060≥ Qui prodiit? Profecto is est, qui sustulit

Philippeum reliquique furti conscius.

PRAE. Properate vos, irrumpite et producite

Totam familiam. Fortiter. SAT. Parebimus.

Aperite! Dissimulant. At intro rumpimus.

≤line=1065≥ Prodite, vos, prodite! Praetor vos simul

Vult convenire. RUST. Timeo fortioribus

Aut pluribus tres non queant resistere.

Clamant, fremunt, tumultuantur, obstrepunt.

Res salva: plorant, deprecantur, exeunt

≤line=1070≥ Manicis revincti ferreis, trepidique eos

Sequuntur improbus puer cum feminis.

Quid nunc futurum? Quid spei mihi reliquum?

PRAE. Caedantur haec prostibula colaphis, at alios

Tres in phylacam puniendos ducite.

≤line=1075≥ Tu sequere. Reddetur tibi pecunia.

RUST. Denuo renatus videor. Hinc actus tuos,

Mores tuos heroicos, clementiam et

Prudentiam laude efferam, dum vixero.

PRAE. Non hoc requiro. Sequere me in praetorium.

## 31. ACTUS IV. SCAENA XII.

\<Trimetri.\>

MEGERA, PRAETOR, SATELLITES 3.

≤line=1080≥ Heus, praetor, heus! PRAE. Quid sibi Megera nunc volet?

MEG. Horum duos experta sum nequissimos

Furesque versutissimos. PRAE. Quosnam duos?

MEG. Simplum Duplumque. PR. Nullus est, qui vel Duplus

Vel Simplus appellatur. At, Megera, quid

≤line=1085≥ Furti patrarunt? Num tibi mala aut pira

Dolo involarunt? Aut quid est similis rei?

MEG. Pira, poma, multa et id genus bellaria et,

Quod maximum, meam ipsius pecuniam.

PRAE. Etiam tuam pecuniam? MEG. Pecuniam,

≤line=1090≥ Nequissimi! Suspende eos cum tertio,

Quem et ipsa dudum comperi nequissimum.

SAT. Latet hic dolus, nam sunt iidem et nomina

Astu sua invertere, ne cito quispiam

Se deprehendat noxios. PRAE. Considero.

≤line=1095≥ Nos sequere cum sene rustico in praetorium,

Quo latius causae modumque et ordinem

Mihi explices et recipias pecuniam.

MEG. Pecuniam si recipiam, furta reliqua

Aequanimius toleravero, modo laqueo

≤line=1100≥ Videro necatos facere longas litteras.

**CHORUS. Iambico dimetro.**

Oboediendum praecipit

Tum sacra tum profana lex

Principibus et senatui,

Qui plebi honeste praesident.

≤line=1105≥ Non modo piis, clementibus

Probeque praesidentibus,

Sed et improbis et dyscolis

Est obsequendum satrapis.

Nam omnis potestas a Deo est

≤line=1110≥ Quaeque a Deo ordinata sunt.

Itaque potentibus obstrepens

Dei resistit ordini.

Hi dirigunt rempublicam

Rebusque privis consulunt.

≤line=1115≥ Sine his nec usquam tutus est

Nec in urbe nec in agro locus.

Hi pauperis viduae, orphani

Inopisque causam vindicant.

Hi rusticos innoxios

≤line=1120≥ Servant perduntque noxios.

Per hos sacris sub aedibus

Ritus sacrorum permanent,

Per hosque leges publicae

Vigent ubique gentium.

≤line=1125≥ Quid Core Dathanque perdidit,

Quid Abessalom, quid Bochriden,

Nisi insolens in principes

Gentis suae arrogantia?

Te itaque magistratum decet

≤line=1130≥ Venerari honore debito,

Quod Caesari ipse praestitit

Christus suisque tradidit,

Ne, dum Iovi recalcitres,

Iaculato ab axe caelico

≤line=1135≥ Cum immanibus Gigantibus

Pereas trisulco fulmine.

## 33. ACTUS V. SCAENA I.

Iambici trimetri.

GNORIMUS, GALENUS, LITURGUS.

Putavimus pro foribus his bacchantium

Pugnas fuisse; iam nihil tumultuum.

Prodi foras, Galene, nugemur foris.

≤line=1140≥ GAL. Perterruit profecto me quoque strepitus.

Sed iam quid uxor incipit? Mandata dat

Liturgo ab ostio. GNO. Ut quidem ante dixeram,

Te revocat ultro non ferens absentiam.

LIT. Me iussit era quaesitum abire erum meum et

≤line=1145≥ Gnatum suum, quos ubi modo inveniam, haud scio.

At erus ad aedes Gnorimi iucundus est.

GNO. Num te petit? Quid dixeram? GAL. Men’ vis, puer?

LIT. Te rogat era, ut quam ocissime venias domum,

Quod hospites vocandi et alia in aedibus

≤line=1150≥ Prius ordinanda sint quam cenites,

Rogatque serio honore pro domestico

Iniuriae sis immemor. GNO. Quin me rogat?

LIT. Quid te roget? GAL. Ut iniuriae sit immemor.

LIT. Cuius? GAL. Hahahae! LIT. Non capio. GNO. Abi, venturus est.

≤line=1155≥ Res mitiganda est vesperi. GAL. Dic me adfore

Post horulam. GNO. Nonne id tibi praedixeram?

Obsequere nunc, vehementius cras argue.

GAL. Stat acquiescere. Heus, adesto vesperi.

GNO. Adero. Bene est: venit uxor obvia mitior.

## 34. ACTUS V. SCAENA II.

\<Iambici trimetri.\>

MYSANDRA, GALENUS.

≤line=1160≥ Vereor virum affectum mea esse iniuria,

Quod et absque iusta causa eum ceciderim.

Nam traditis meis Petrisco clavibus

Periere cinnama, piper et omne saccarum.

Verum omnia haec celanda prorsus sunt ei,

≤line=1165≥ Ne habeat, quibus firmet etiam partes suas.

Adest: benignius alloquar. Morata sum

Te, mi vir, hactenus tua indigens ope,

Prudentia atque industria. Veni igitur, ut

Et singla disponamus ad convivium

≤line=1170≥ Et aureos tribuas duos, quibus piper

Et zingiber cum saccaro mihi comparem.

GAL. Hui, rursus aureos duos? Aromata

Nondum priora absumpta credidi. Quid est,

Quod ipsa eam pecuniam non ceperis?

≤line=1175≥ MYS. Id hactenus tentare nolui, ut ipse scis,

Ne oriatur inter nos aliqua suspectio.

GAL. Sequere intro, ut accipias emasque tempori.

MYS. Praei, sequar. Pro filio sollicita sum,

Ne forte bacchanalia pariant ei (ut

≤line=1180≥ Usu venit) aliquid mali aut periculi.

Eccum, redit Liturgus, at sine filio.

Id, quod facit multo magis iam me anxiam.

GAL. Uxor! MYS. Quid occipit? GAL. Uxor! MYS. Hem, quid clamitas?

## 35. ACTUS V. SCAENA III.

\<Iambici trimetri\>.

LITURGUS, MYSANDRA, GALENUS, LORARII.

Per cuncta compita, fora, sphaeristeria

≤line=1185≥ Tandem in scholam regressus illum quaerito

Petriscon et frustra fatigatum manent

Me forte verbera, quod domum non duxerim.

Aiunt sodales accitos iam praesidi. Hui,

Quid turbae in aedibus? Quid audio miser?

≤line=1190≥ Quae furta mihi tandem imputant innoxio?

MYS. Adest, cui tua credidisti omnia; adeo,

Ut propter hunc neque parceres gnato tuo.

Huic (freta nempe tua fide) claves meas

Iam credidi. Hic furti reust. Hic in aedibus

≤line=1195≥ Solus moratus est. GAL. Ades, trifurcifer,

Cui tanta credidi. Tot aureos mihi

Semel auferas? LIT. Quot aureos? MYS. Numerum rogas,

Nequissime? LIT. Ecquos aureos? Ego innocens.

GAL. Tu plus minus mihi viginti es aureos

≤line=1200≥ Furatus. LIT. Id, ere, sobrius non dixeris.

GAL. Tibi ebrius, nefande, videor? Reddito

Celeriter id, quod eruisti scrinio.

LIT. Iuro Iovem optimum, supremum, maximum

Nil me tui attigisse furti gratia.

≤line=1205≥ MYS. Respice, marite. Commodum en lorarios;

Adducier iubeto vinctum praesidi, ut

Examinatum praetor in cruce puniat.

LIT. Me praesidi? Me praetor in cruce puniat?

MYS. Te praesidi. LIT. Quid commerentem? GAL. Adeste vos,

≤line=1210≥ Propter rei domesticae furta et alia

Crimina scelestum hunc rapite. LOR. Quonam ducimus?

GAL. Ad praesidem, quo praetor ipsum examinet

Tantisper in suo eculeo, dum dixerit,

Quantum abstulit, quo gessit et quam crebriter

≤line=1215≥ Patravit. LIT. Heu, me innoxium? GAL. Hunc in noxium

Inicite vos manus. LOR. Renitaris licet,

Nobiscum adibis praesidem. GAL. Sublimem eum

Rapite. Quid estis frigidi? LOR. Nos frigidi?

Quid nunc videmur? GAL. Acriores. Tollite.

≤line=1220≥ Ego vos sequar. LIT. Vestram fidem, cives boni,

Vestram fidem, succurrite! Haec fero innocens.

GAL. A Gnorimo crepit ostium; morabor hunc.

Tu vade, coniunx: redime, quod necesse erit.

## 36. ACTUS V. SCAENA IV.

\<Trimetri\>.

GNORIMUS, GALENUS, RUSTICUS.

Ut habent negotia, mi Galene? GAL. Pessime.

≤line=1225≥ GNO. Agiturne res uxoria tibi denuo?

GAL. O Gnorime, omne peculium mihi famulus,

Quem credidi prorsus fidelem, dissipat.

Iam praeter alia nescio et quot aureos

Furto abstulit. GNO. Quid ais mihi? GAL. Furto abstulit.

≤line=1230≥ GNO. Liturgus? GAL. Ipsus. GNO. Neutiquam speraveram.

GAT. Videor mihi omnium facile miserrimus:

Uxor procax, gnatus rapax, furax puer.

Venit fere ad restim negotium meum.

GNO. Quid ipse? GAL. Constanter negat; quare accitis

≤line=1235≥ Lorariis adactus est ad praesidem.

GNO. Is iustus est: usque ad quadrantem extorserit

Reddetque, fidito. Quid hic senex ovans

Recenset? Heus senex, quid agitur in foro?

RUST. Furtum, dolus, periurium. GNO. Istaec vetera sunt.

≤line=1240≥ RUST. Expertus ipse sum novissima. GNO. Hem, senex,

Quid expertus es? RUST. Pecuniam mihi dolo

Duo abstulere perfidi scholastici.

Verumtamen cum tertio, qui quoque suis

Parentibus aliquot aureos subtraxerat,

≤line=1245≥ Vincti simul servantur (ut puto) crucibus.

Valeant. Meam mihi reddidit pecuniam

Aequissimus iudex. GAL. Quis istic tertius?

RUST. Novi Meloclopum er Argyroclopum, tertium

Puerum quidem non noveram. GAL. Liturgus est.

≤line=1250≥ RUST. Hic servus est adductus ultimo innocens.

GAL. Tun’ innocentem dixeris? RUST. Ego dixero,

Quia captus ante parvulus furti reust.

GNO. Vale, senex. GAL. O Gnorime, o quantum vir hic

Amaritudinis incutit mihi scrupulum.

≤line=1255≥ Hic filiust. GNO. Vereor ego ipse plurimum.

GAL. Is ipsus est: indicia multa congruunt.

Perii miser! Quin ense coniugem meam

Sexcenties non interemi, quae fuit

Una auctor huius tragoediae? Hei mihi!

≤line=1260≥ GNO. Animaequior sis, mi Galene; forsitan

Periculum non tantum erit, quantum imminet.

Accurrit uxor; cave mali quicquam inferas.

Cave graves grave gravioribus malis.

## 37. ACTUS V. SCAENA V.

\<Trimetri\>.

MYSANDRA, GALENUS, GNORIMUS, NUNTIUS.

Heu nos miserrimos! Galene, filius

≤line=1265≥ Vinctus teneri dicitur cruci quoque

Adiudicandus. GAL. Impiissima mulier

Stultissimaque, nuncne innocens est filius?

Vides modo, quid agit indulgentia? MYS. Heu,

Sero sapio, mi vir, sero sapio nimis!

≤line=1270≥ GNO. Stet iurgium. Videte, si redimi queat.

GAL. Quid consilii, vicine? GNO. Sollicita cito,

Si quos habes notos amicos praesidi,

Ut, antequam pronuntietur, obvient.

MYS. Accedit huc (quis nescio) celeri gradu.

≤line=1275≥ Moremur hunc. NUNT. Aiunt Galenum in hoc loco

Morarier, cui traderem has epistolas.

GAL. Heus, bone adulescens, ego Galenus. Quid agitur?

NUNT. Has litteras geminas Petriscus filius

Tuus unicus mittit. Vide celerrime,

≤line=1280≥ Quid continent. GAL. Aperito eas, o Gnorime,

Ut perlegas. GNO. Ne fle! Priores has tibi

Scripsit. Didascalo dabuntur alterae.

Audito nunc: ’In mortis horrendae ultimo

Positus, pater, discrimine oro et obsecro

≤line=1285≥ Clementiam tuam, ut adiuves me et eruas,

Si quo modo fieri queat. Cum cernerem

Matris meae nimiam per indulgentiam

Vitia fore impunita, per licentiam,

Quicquid libebat, id licere credidi.

≤line=1290≥ Quicquid domi surripere quiveram dolo,

Ad improbos meos sodales, cum quibus

Et ipse sum in furto prehensus, transtuli.

Ego, mi pater, tuam pecuniam abstuli.

Culpam in Liturgum transferendam callidus

≤line=1295≥ Putaveram; verum Deus, pius arbiter,

Quo innoxium servet, prehendit noxium.

Nunc itaque, clementissime pater, obsecro,

Ut alteras has litteras sine remora

Supplex meo tradas didascalo, quia

≤line=1300≥ Nisi ille servet de meo iugulo actum erit.

Vale.’ Igitur accelerato opust. Aditedum.

GAL. Eamus itaque, ut tradita hac epistola ad

Clementiam flectere queamus supplices.

## 38. ACTUS V. SCAENA VI.

\<Trimetri\>.

MYSANDRA, GALENUS, DIDASCALUS, PUER.

Quisnam deus dabit hunc virum mihi propitium,

≤line=1305≥ Quem tam improbe insectata sum conviciis?

GAL. Vir obviust: tu prorue et supplex roga

Crimen remitti, quod in eum commiseras.

DID. Salvete vos. Quid tristior solito tuus,

Galene, vultus est? Quid uxor lacrimat?

≤line=1310≥ GAL. Supplex rogat sibi remitti crimina,

Quae in te procaciter nimis commisit. DID. Hei,

Surgat, facile remisero etiam pluria.

MYS. Mei misereat te, magister optime,

Quae oculus meos ad te levare indigna sum.

≤line=1315≥ Sine te tamen mulier ero perditissima.

DID. Ades, bono sis animo; ades, parce lacrimis.

Quid habes? GAL. Lege, o praeceptor, hasce litteras.

DID. Graecasne? Cuiusnam? GAL. Mei, heu \... DID. Quid lacrimas?

GAL. Gnati. DID. Petrisci? GAL. Perditi. DID. Hem, lege hanc, puer.

≤line=1320≥ PUER. Καλῷ διδασκάλῳ Πετρίσκoς εὐπραγεῖν.

Διδάσκαλ’, ἕνεκά μoυ δόλων ἀνάξιoς

Θαῤῥῶv ὅμως σῇ χρηστότητι ἐμφύτῳ

῾Iκετήριός σoυ δέoμ’ ὑπὲρ ζωῆς ἐμoῦ,

῾Ως χρησάμενoς ἐξoυσίας σχoλαστικῆς

≤line=1325≥ ῾Ρύσῃ με ταχὺ παρόντoς ἀπὸ τoῦ κινδύνoυ

Σταυρώσεως, ᾧ δι’ ἐμὰ κλέμματ’ ἐνέπεσov·

῞Οτι oὐκ ἐάν σώσῃς με σὺ, ὅσoν oὐδέπω

Περὶ μoυ πέπρακται τῆς δέρης καὶ τoῦ βίoυ.

῎Αρ’ ἐλθὲ, λιπαρῶ, ταχύτερoν ῥάβδῷ τέ με

≤line=1330≥ ῎Εξαιρε πρίν μ’ ἀπoλέσθαι αἰσχίστῳ μόρῳ.

῎Εῤῥωσ’, ἐπιστάτα πρευμενέστερε. DID. Δός. PUER. Λαβέ.

DID. Miseret profecto me utriusque et filii.

Verum quid hic auctoritas nostra valeat

Contrave iura quid mea ferula praesidis?

≤line=1335≥ Id est, Mysandra, mane quod tibi dixeram.

MYS. Nil praeter iram et contumeliam (palam

Loquor) ego merui. Flectere misericordia.

DID. Quid Graeca quam Latina scribere maluit?

GAL. Quo te (reor) mage flectat eruditio. Heu!

≤line=1340≥ PUER. Moveant, magister, te tam amarae lacrimae et

Gemitus parentum. Moveat eruditio.

Moveat quoque puerilis aegra infirmitas.

Se corriget puer tuasque perpetim

Miserationes praedicabit plurimas.

≤line=1345≥ DID. Audi, Galene. Vester (ita Deus me amet)

Et sum et futurus sum. Quid autem per meam

Queam obtinere auctoritatem, nescio.

Eamus, antequam antevertat nos gravis,

Severa et irrevocabilis sententia

≤line=1350≥ Iudicis. Ades, puer, ocius gere virgulam. PUER. Hem!

GAL. Praetoris optimi Ioves animos parent

Ac mitigent, quo facilius nos audiat.

## 39. ACTUS V. SCAENA VII.

\<Trimetri\>.

IUDEX, SATELLITES, FURES, DIDASCALUS, PARENTES.

Nunc hora serior diesque occiduus est.

Producite impios, ut extremam suis

≤line=1355≥ Pro sceleribus sumant palam sententiam.

SAT. Parebimus. DID. Iudex tribunal occupat.

MYS. Heu! DID. Prodeunt rei. Accidetis supplices

Praetoris genibus. Heus, ut est Mysandra? Ne

Time! Galene, tene labantem coniugem

≤line=1360≥ Res salvae erunt. IUD. Consistite. MEL. Heu miserrimos

Fures! ARG. Itane nos separas, amara mors?

PET. O quis Deus poli solive mihi puero

Miserabitur? Num mihi pater, num mater est?

Maledicta furta, quae me in haec necis trahunt

≤line=1365≥ Discrimina. O, parvi greges scholastici,

Parete praeceptoribus vestris! Cavete

Ab his quoque impurissimis sodalibus!

Hi in crimina, hi in vincla, hi in necem induxere me.

IUD. ῞Αλις λόγων. Quis hic irruit temerarius?

≤line=1370≥ DID. Iudex tremende, tibi tribunalique huic

Felicitatem et aequitatem usque imprecor.

Verum hunc puellum tum parentum lacrimis,

Tum aetate tenera, tum scholastico meo

Pro vetere privilegio, primum rogo,

≤line=1375≥ Dein impero, mihi corrigendum creduas.

Discipulus est meus, meae quoque ferulae,

Nondum tuis, praetor, subactus legibus.

IUD. Tun’ es scholae nostrae didascalus? DID. Ego sum.

IUD. Partem alteram aequitatis esse te arbitrans

≤line=1380≥ Iuri meo iam cessero. Verum amodo

Cave, puer, manibus meis prehendier.

His iudicatis dabo parentibus suum

Mancipium et aurum residuum, quod abstuli.

DID. Ago gratias tibi, praetor, (ut queo) maximas,

≤line=1385≥ Nostraque si uti opera velis, rursum impera.

IUD. Quin hos quoque eximis? Anne et hi duo tui?

DID. Non sunt. Fuere aliquando, sed rei vale

Dixere litterariae et ferulae meae

Uterque subduxere iam manum suam.

≤line=1390≥ Veni, puer! Iudex, tuam rem perfice.

PET. Venerande praeceptor, quid umquam pro his tibi

Digne rependero? DID. Tace; poteris quidem,

Sed moribus correctioribus. Veni,

Ut corrigaris more pro scholastico.

≤line=1395≥ Nummis receptis nos, parentes, sequimini.

GAL. Sequimur, magister. Pereat haec pecunia!

DID. Recipite. Iudici referte gratiam.

## 40. ACTUS V. SCAENA VIII.

\<Trimetri\>.

IUDEX, FURES, SATELLITES, PARENTES, LORARII.

Turbavit hoc nobis tribunal paululum

Didascalus. Nunc propius adducantur huc

≤line=1400≥ Iuvenes nefarii. FUR. Heu, salus nulla reliqua est.

SAT. Utrumque, iudex, noxium vides IUD. Bene est.

SAT. Adeste cuncti, state, tacite advertite:

Pronuntianda novissima est sententia.

IUD. Quo civitas sit nostra pestilentibus

≤line=1405≥ Et improbis semper viris liberrima,

Hos deprehensos in scelestis actibus,

Furto, dolo, rapina et id genus aliis,

Et morte dignos iudicamus et, antequam

Sol occidat, laqueo necandos in cruce

≤line=1410≥ Pronuntiamus. Tuba sonet. Persequimini,

Educite! SAT. Exsequemur. FUR. Heu, clangor tubae!

IUD. Lorarii, Liturgon absolutum ero

Reducite et gnato aureos quos abstuli

Parentibus restituite. LOR. Hem, parebimus.

≤line=1415≥ PAR. Te semper, optime praetor, et laudes tuas

Nos praedicabimus dieque crastini

Grati erimus hac super tua clementia.

IUD. Iam iam sat est gratatum; abite ad liberos.

SAT. Hic verna et hic est residuum pecuniae.

≤line=1420≥ PAR. Ades, Liturge. Affecimus te iniuria,

Verum bonis potioribus pensabimus.

## 41. ACTUS V. SCAENA IX.

\<Trimetri\>.

DIDASCALUS, PETRISCUS, PARENTES, LITURGUS, GNORIMUS.

DID. Correctus es, Petrisce, multo mitius

Quam si cruci suffixus esses debitae.

Nunc itaque mores atque studia corrige.

≤line=1425≥ PET. Correxero, praeceptor, atque gratiam

Olim tibi (si modo parentes neglegant)

Rependero. DID. Mox procidens parentibus

Veniam roga. Dein pro Liturgo interveni,

Ut liceat esse libero, qui pro tuis

≤line=1430≥ Facinoribus coniectus est in vincula.

Adsunt parentes. MYS. O Petrisce, quis malis

Adegeras te, me et patrem tuum optimum.

PET. Ignoscite hanc mihi parentes noxiam.

Non amodo commisero. PAR. Hanc ignoscimus.

≤line=1435≥ DID. Bene facitis. PET. Adhuc est, pater, quod te rogem.

Ob mea facinora pessime Liturgus hic

Affectus est. Rogo, liceat esse libero.

DID. Profecto meritus est. GAL. Liturge, te manu

Mitto. LIT. Habeo gratiam. GAL. Optime nunc omnibus

≤line=1440≥ Praeterque spem cedentibus reliquum diem

In requie agamus atque honesto gaudio.

Tu primus adsis auctor huius gaudii,

Didascale. DID. Adero. GAL. Adsit inde Gnorimus.

Vocetur huc. LIT. Heus, Gnorime. GNO. Hem, recta omnia?

≤line=1445≥ Hoc est quod opto maxime. GAL. Felicius

Mihi cessit ac speraveram. Iam nostro ades

Convivio. GNO. Licet. GAL. Praei uxor. Sequimini.

Vobis nihil profecto spectatoribus

Hic coximus. Quapropter iis, quae vos domi

≤line=1450≥ Parastis, hinc recedite ut vescamini.

## 42. ACTUS V. SCAENA ULTIMA.

## 43. EPILOGUS per GREGEM.

Spectator, asta paulum adhuc spectaculo,

Ut audias quid in tuam rem effabimur.

Discat pater per hanc modo actam fabulam,

Ut liberos suos rebelles corrigat,

≤line=1455≥ Discatque mater ne per indulgentiam

Se inhonestet et corrumpat ipsum filium.

Vos quoque, scholastici greges, intendite

Vestris et auscultate praeceptoribus,

Ne post rebellionem et alia pluria

≤line=1460≥ Flagitia tandem crucibus annectamini.

Vestrum proinde quisquis oblectatus est,

Musis faveto gregique nostro plaudito.



# Back



F I N I S.

