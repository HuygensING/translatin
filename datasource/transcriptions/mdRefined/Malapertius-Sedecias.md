# Front



CAROLI MALAPERTII

E SOCIETATE IESV

SEDECIAS

TRAGOEDIA.

ARGVMENTVM.

Nabuchodonosor cum Ioachinum regno movisset, Sedeciam patruum
Ierosolymis regem constituit; qui fisus deinde Aegyptiorum amicitia
Babylonico foederi renuntiavit, contra quam Ieremias coram et Ezechiel
Babylone captivus divinitus admonerent, nam partim impiorum procerum
consiliis in transversum actus, partim (ut refert Iosephus) quod duorum
Prophetarum vaticinationes in speciem pugnantes esse videbantur,
salubria utriusque monita contempsit; ipsumque adeo Ieremiam male
mulctatum in foedissimi carceris cloacam coniici vel curavit, vel
permisit. Premebantur interea biennium totum arctissima obsidione
Ierosolymae a Nabuzardano aliisque ducibus regis Nabuchodonosoris, donec
peste fameque dirissima civibus exhaustis Sedecias occulto itinere,
praemissis filiis et coniugibus, nocturna fuga urbem deserit, cuius illa
ipsa nocte hostes potiti magnam partem, ut in nocturna invasione fit,
succenderunt. Victor Nabuzardanus ut primum regem dilapsum sentit, magna
celeritate insecutus e fuga retrahit, et Nabuchodonosoro Reblathis
agenti vinctum cum filiis sistit. Rex ferus tristissimo spectaculo
filios patre inspectante trucidari, mox Sedeciae ipsi oculos effodi et
inde Babylonem deportari mandat. *Ex lib. 4. Regum cap. 25. 2.
Paralipom. cap. 36. Iosepho lib. 10. Antiquit. Iudaic. cap. 10. et 11.*



# Main



## 1. PERSONAE.

Sedecias.

Armiger.

Nabvzardan.

Nvntivs.

Nabvchodonosor.

Ieremias.

Filii Sedeciae.

**Chorvs.***

## 3. ACTVS PRIMVS.

*Sedeciam initae fugae sero poenitet.*

Sedecias. Armiger.

Sed. Imbellis, excors, gentis opprobrium tuae,

Quousque anhelum proditi ad labem imperi

Gressum fatigas? Siste, iam satis est fugae,

Ignavus ut sis. Aude age superbos retro

≤line=5≥ Referre vultus. Nullus a tergo est metus.

Require Solymas, dubia qua montis iuga

Vix pervicaci lumina obtutu notant

Piceaque fumus nube praetexit diem.

Sic fruere regno, fruere, sic regem inclytum,

≤line=10≥ Caeloque teste strenue ignavum decet.

Pudenda comitum turba, quid letum bene

Manu merenti densa per Medum agmina

Male obstitistis? Turpis officii piget.

Par est malevolo, quisquis ad probrum iuvat.

≤line=15≥ Ruente Solyma non satis credo fuit

Necis aut sepulcri. Sola per nemorum loca

Vilesque latebras quaerimus fato viam,

Dignum leaenae pabulum, indigni hostium

Oppetere dextra patriae et busto tegi.

≤line=20≥ Adeone dulce est vivere! Miserum mori!

Moriamur anime, dedecus nulla satis

Morte eluendum. Qua licet, nostro tamen

Sanguine luatur. Qui probri haerentem nequit

Labem expiare, finiat sensum, ultima

≤line=25≥ Ferro secutus. Verte in infandum caput

Huc arma miles. Quisquis e turba voles

Patriae ruinas, liberum ulcisci necem,

Perime nocentem. Rara vindicta obtigit

Tuta in tyrannum. Quisquis e turba voles

≤line=30≥ Referre meritis gratiam facilem meis,

Perime volentem, sive crudelis mihi,

Sive es benignus, commoda regi manum,

Mortem rependi praemium aut poenam rogat.

Adeste cuncti, adeste. Quid frustra pii

≤line=35≥ Exhorruistis? Arma, non gemitus peto.

Servate lacrymas funeri, aut patriae date

Per me ruenti! Vah pudor! Nemo omnium

Aut esse iustus ultor aut gratus volet?

Ite, ite, fata quemque quo ducunt sua.

≤line=40≥ Quod quaero, promptum est. Sentio qua pectoris

Imi latebras cor mihi ignavum quatit,

Illinc revellam lucis exosae moras.

Me, me ille nostris, si potest, poenis satur

Parte e serena lentus adspiciat poli,

≤line=45≥ Qui probrum in omne legit Isacidum genus.

Nil fulminandum est, solus e tanto nocens

Populo supersum, certius telum hac manu

In me vibrabo. Arm. Magne rex, quis te dolor

Agit impotentem, vitae ut ingratus tuae

≤line=50≥ Deum lacessas? Sed. Vt lacessitus malum

Malus ipse perdat, diro ut aspectu levet

Caelum atque terras. Arm. Parce vesanis diem

Scelerare verbis, teque pietati refer.

Haec ipsa luimus scelera; delirant duces,

≤line=55≥ Plectimur Hebraei. Nempe si monitis fores

Vatum obsecutus, salva nunc staret Sion

Starentque Solymae. Sed. Quos mihi vates canis?

Oracla dubia nostra iam nutant fide

Pugnantque secum: vincla, Babylonem occinit.

≤line=60≥ Hinc Ieremias, inde Babylonem mihi

Vnquam videndam captus Ezechiel negat.

Vterque vates sortis auctorem *Deum*

Vterque iactat. Arm. Fateor et dudum haereo

Mecum ipse fati dubius interpres tui,

≤line=65≥ Oracla sed quae clusa perplexis latent

Vocum involucris, ipsa per rerum explicant

Eventa sese. Dum tamen sors fluctuat

Incerta, si dant fata, quaerenda est salus,

Nam cur salubris consili tantum piget?

≤line=70≥ Furor est apertum ruere in exitium palam.

Sed. Pudor est inultum fugere. Arm. Sed si res ferat,

Necesse; fortem tempori aptari decet.

Sed. Mori fugacem? Arm. Fugit hac David, pudet

Sequi nepotem? Sed. Damno fugientem nepos.

≤line=75≥ Laudo Saulem mortis invictum metu.

Arm. Parum interest, timore quo fractas cadas.

Vitam Saul timebat, hoc victus metu est.

Sed. Probrum timebat, nemo magnanimus tulit.

Arm. Adversa ferre nemo magnanimus negat.

≤line=80≥ Imbellis ille est, sponte qui vitam abiicit

Lucemque durae sortis impatiens fugit.

Sceleratus idem, carnifex dirus sui,

Hoc parricida tetrior, quo tu tibi es

Proprior parente. Fortis esse animi reor

≤line=85≥ Durare contra quidquid est durum pati.

Nec cedere retro, stare qua summus iubet

Statione ductor laudis hoc verum est decus.

Sed. Magnifica verba, macte, cui Mavors calet

Ventoso in ore, friget ad pugnam manus.

≤line=90≥ Arm. Hosti probata dextera est. Sed. Nobis pedes.

Arm. Ardente Solyma, vertitur vitio fuga?

Totam malorum Iliada pestemque et famem

Memorare cogis memori? At ingrato iuvat

Memorare vel sic. Qui pedes laudas meos,

≤line=95≥ Equos requiris? Fallitur quisquis putat

Solymae relictos; sessor absumptum gerit

Inusitato aenigmate sonipedem suum.

Bis Aquilo galeam sparsit hiberna nive

Glacieque in una stupuit hastili manum

≤line=100≥ Haerere miles, bis sub aestiva cane

Animam aestuantem duximus. Nondum satis

Belli aut malorum est? Fare, quid prohibes dolor?

Quid anime refugis? Fare et invitus tuos

Luctus retracta. Tantuli e turba sumus

≤line=105≥ Magna relicti. Querimur Assyriis hebes

Ferrum tamen fuisse, cum patria iacet

Sorte invidenda, quisquis hostili manu

Animam profudit. Pestis et caelum nocens,

Ignava fata, fortium robur virum

≤line=110≥ Misere abstulistis. Solyma non uno fuit

Vincenda ab hoste. Quidquid horreri assolet

Pastus nefandi, dulce ieiunis fuit

Ipsa, ipsa mater (conscium testor diem,

Factum est, quod olim posteri factum negent

≤line=115≥ Aut execrentur), dubia quem damnet neci,

Dum coniugem inter, inter et natum stetit,

Oblita matrem, ’Redde quodcumque es mei

O nate’, dixit, vixque tendenti manus

Aversa iugulum pressit et cultrum impio

≤line=120≥ Defixit ictu. Volvitur leto puer

Manatque tenuis corpore exsangui cruor.

Exceptus ille est, ne quid infaustae dapis

Patri periret. Saepe ab incepto manus

Scelere resistunt, saepe se infelix parens

≤line=125≥ In facinus urget. ’Perge, perfectum est nefas,

Infausta genitrix, perge, quod restat pium est,

Pascere maritum’, dixit et ferro secat

Medium cadaver, viscerum vellit fibras

Adhuc calentum, moxque frustatim suos

≤line=130≥ Errans per artus, per lacertorum moras

Indocta foedae membra lanienae amputat,

Et quod malorum maximum in matre arbitror,

Defossa geminis lumina in specubus rigent

Negantque lacrymas, torva, sine sensu, furens

≤line=135≥ Vt Baccha fertur. Fervet undanti latex

Iactatque aheno membra. Pars lento vera

Stillat cruenta, subdit invitas parens

Et hic et illic impio flammas rogo,

Partem in remoto provida recondit penu,

≤line=140≥ Et esse tanto in scelere frugalem placet.

Epulae instruuntur denique. O fatum grave!

Vltra Thyestem est aliquid, et Graium leves

Vicimus Hebraei fabulas rerum fide

Caelo pudenda. Crimine alieno nocens

≤line=145≥ Ignarus illic lancinat natos pater,

Nostri volentes, dumque praeclusae viam

Fauces malique conscium pectus negat,

Dum stomachus horret pollui infanda dape,

Pietatis omnem pertinax sensum furor

≤line=150≥ Evicit, utero mater invito suos

Foetus regessit, et reluctanti viro

Scidit epulandos. I modo et fugam exprobra

Victasque Solymas, querere desertos lares

Vix semivivis. Proditum regnum voca,

≤line=155≥ Alimenta quando pertinax nulla invenit

Rabies edendi, ni tuos forsan dares

Natos coquinae. Sed quid hic vanis diem

Terimus querelis? Fixa si penitus sedet

Mori voluntas, iungere et regno iurat

≤line=160≥ Regem cadenti, facilis ad letum via est.

Redeamus illuc unde discessum est male,

Reddamur hosti, scilicet magno impius

Optarit emptum Medus, ut regem suis

Addat trophaeis, dubia quae merito facit

≤line=165≥ Hostis superstes. Sed. Num Sedecias potest

Cuiquam timendus esse? Arm. Si vivit, potest.

Ludum insolentem ludit et miros habet

Fortuna reditus, quosque defecit gradu,

Alterna visens rursus in stabili locat.

≤line=170≥ Sed. Opem sed unde rebus afflictis iubes

Sperare miseros? Arm. Vnde speramus nihil.

Nec sic tamen iacemus, ut nullus queat

Erigere lapsos. Mutuam pactus fidem

Socia arma iunxit, Pharia quem tellus colit

≤line=175≥ Late tyrannum. Flectere huc cursum licet.

Parant amicos prospera, reposcunt fidem

Adversa. Sed. Poscunt, fateor, at raro impetrant.

Arm. Tentare liceat. Sed. Nempe Medi ut gratiam

Pharao tyranni capite mercetur meo,

≤line=180≥ Pacis redemptae victima ut vilis cadam?

Arm. Legunt quieti praesidia, miseri occupant

Quodcumque asylum. Sed. Cum mori tempus vocat,

Precario vixisse post regnum pudet.

Arm. Matura quamvis fata nunc regi forent,

≤line=185≥ Non sunt parenti. Coniugem, natos pater

Orbos relinques? Hanc tenent iussi viam

Carpuntque celeres. Fida sed quoties virum

Coniux requirit? Parva natorum manus

Tremente quoties ipsa cum silva tremens

≤line=190≥ Vultus reflectit, trepida quem pone audiat

Hostem an parentem? Propera, ut adventu prior

Tueare inermes. Sequere, qua multum tui

Via antecessit. Sed. Solus inflectit meos

Amor ille sensus. Fateor hac victum trahis.

≤line=195≥ Pro misera pietas! Cogis infelix patrem

Vitae perosum vivere et fugam exequi

Mori obstinatum. Testor immitem *Deum*.

Non trepidus hostem fugio. Vos, nati, sequor.

**CHORVS I.**

Filii Prophetarvm.

’Impune pollicetur

≤line=200≥ Sibi impius futurum,

Quoties vibrare lentus

Trisulca tela differt

Hominum deumque rector.

Nullus memor nefandi

≤line=205≥ Fandique nostra curat;

Rapitur peritque iustus,

Premitur iacetque virtus;

Sceleri bene et scelesto est.

Adeste et innocenti

≤line=210≥ Laqueum parate mecum,

Bona undecumque praeda est.

Sic impius, sed aequa

Qui lance cuncta librat,

Non surdus ultor audit.

≤line=215≥ Raro poena fugax scelus

Claudo deseruit pede,

Compensat gravitas moram.

Iustum rebus in anxiis

Vindex aetheris arbiter

≤line=220≥ Metu et fraudibus asseret.

Frustra faucibus imminet

Ductis impia factio,

Frustra ringitur invidus,

Caeco et murmure perstrepit,

≤line=225≥ Iras denso ut in agmine

Et longos apis asperat

Non iam mellea bombos,

Aut spinae et tribuli leves

Subiecto ut crepitant foco.

≤line=230≥ Frustra consiliantium

Coetus pervigil excubant

Et linguas acuunt suas,

Serpens ut trifidis micat

Vno gutture sibilis.

≤line=235≥ Iustus propositi tenax

Fretus numine prospero

Cassos non timet impetus,

Vt qui rupis in arduo

Pastor vertice considens

≤line=240≥ Insanum mare despicit.

Astu callidus et dolo

Doli prenditur artifex,

Haeret implicitus pedem

Plagis quas male tenderat.’

≤line=245≥ Haec quondam cecinit sacer

Vates sub Solymae iugis

Nervis dulce loquacibus,

Verbis lene sonantibus,

Subiectasque Sionio

≤line=250≥ Valles reddere vertici

Vocali docuit lyra

Iessaei genus inclytum.

Haec nuper Ieremias

Tetro in specu canebat,

≤line=255≥ Quo principum immerentem

Retruserant furores.

Medio e lacu monebat,

Cum vix tenace limo,

Cum vix olente coeno

≤line=260≥ Toto emineret ore:

Vel sic tamen rebelles

Regemque principesque

Toto increpabat ore.

Nunc aequus ille vindex,

≤line=265≥ Suam suique vatis

Vltus vicem, rependit

Regi parem scelestis

Ducibusque talionem.

Fugitant paventque anbeli

≤line=270≥ Rex ipse principesque,

Fugitant paventque frustra:

Victor superbus instat,

Tam iamque terga prendit.

Dabunt, dabunt scelesti

≤line=275≥ Captiva colla vinclis,

Quae vatibus parabant.

At unus ille retro

Liber specu remissus

Bis Solyma capta cernit,

≤line=280≥ Et barbaros verendus

Refulget inter hostes.

Nusquam praesidio *Deus*

Fallax destituet suos.

Orbis concidat et chaos

≤line=285≥ Rerum dissolvat decus,

Illaesum caput erigent

Inter fragmina mundi.

## 5. ACTVS SECVNDVS.

*Nabuzardan fugientem Sedeciam insequitur et capit.*

Nabvzardan, Nvntivs.

Nab. Vt pedibus alas addit et vires timor!

Vix antegressos, longa et enectos fame

≤line=290≥ Sequimur Hebraeos, plus tamen cursu valent.

Hic dubia rursus semita in plures abit

Vos, qua renascens vix bene affulget iubar,

Properate. Maior turba, qua Pharium est iter,

Mediumque Titan pendulus librat diem.

≤line=295≥ Vos ite medii, abstrusa, defossa, invia

Lustrate celeres. Vile non petitur caput,

Nec praeda tenuis. Vnicum monitos volo:

Servate regem, regiae et stirpem domus

Tenete vinclis, quos Nabuchodonosoro

≤line=300≥ Placet exhiberi. Ruite, et in vulgus truces

Saevite reliquum. Sistite hic reliqui gradum,

Captemus auras undique, haud longe reor

Abesse Hebraeos. Nae meis si laudibus

Accedat unum, currui ut iunctum meo

≤line=305≥ Regem triumphi ferculum eximium traham.

Tum me beatum et caelitum excelsissimum!

Per gemina Phoebi lustra vix fractum Ilium

Asiaeque columen dirutum Argivi canant

Aut mentiuntur, nec meae possint tamen

≤line=310≥ Officere laudit perfidae et nunquam satis

Solymae iacentes hac iacent stratae manu.

Puditum est Pelasgae fraudis. Vt fortes decet,

Vicere Medi. Quidquid ad regni caput

Tot ante regum struxit insanus labor,

≤line=315≥ Ferro recisum est. Turrium immanes premunt

Suos ruinae. Facta per muros via est,

Quos qui iacentes videat, haud credat tamto

Potuisse sterni. Qualis erictis furit

Obicibus amnis, cum iugo montes fluunt

≤line=320≥ Nivei soluto, miscet et caeli novas

Imber ruinas -- ille per campos vagus

Vetitos, per arva fertur et tumidum undique

Diffundit agmen --, talis horrendum intonans

Miles per hostem caede molitur viam

≤line=325≥ Ferrumque et ignem stringit utrovis ferens

Exitium. Hebraei morte non una cadunt:

Hunc flamma latebris pellit, ut stricto induat

Mucrone pectus; ille dum ferrum timet

Hostile, patriis eligens flammis mori,

≤line=330≥ Mortem, sepulcrum quaerit, et domi invenit.

Solyma ululatu tota femineo sonant

Ipsosque terror paene victores subit.

Congesta patrum decora, caelatas trabes

Depascit ardor, regiam flammae ambiunt.

≤line=335≥ Nec parcit ignis, parcere ut victor velit.

Non prohibet avidas flamma, non pestis manus;

Medios per aestus, inter ardentes globos

Semiusta miles spolia populator rapit.

Quique obstinatae taedio victus morae

≤line=340≥ Damnabat arma nuper, auro nunc gravis

Spoliisque onustus gestit, et geminis lubent

Ignoscit annis. Gratius magno bonum est

Quodcumque constat, pretia commendat labor.

Sed quid moratur miles huc regem mihi

≤line=345≥ Pertrahere vinctum? Salva si nostros fugit

Haec praeda casses, non satis victas reor

Mihi esse Solymas; contumax notum est caput,

Noti rebelles. Rursus indomita parent

Cervice bellum, plebis ingenium ferae

≤line=350≥ Vel inde disce, liberis saturi suis

Fugiunt parentes. Quis vagus campis Geta,

Quis inhospitali Caucaso, aut mediis satus

Scythiae pruinis tam ferum potuit nefas?

At quem citato video praecipitem gradu?

≤line=355≥ Libet ire contra. Fare: quo res est loco?

Nvn. Dux magne salve! Salva res, salva omnia.

Nab. Rex ergo captus? Nvn. Captus. Nab. O laetum diem!

Vivo, triumpho. Sed rei gestae ex fide

Seriem recense. Nvn. Dum feram hinc illinc vagis

≤line=360≥ Venamur oculis, forte decusso orbita

Notata rore est, qua pedum vestigiis

Iamiam subactam gramen attollit comam,

Dum ferimur illuc et datas praedae notas.

Sequimur anheli, sensit adventum prior

≤line=365≥ Rex ipse nostrum. Sensit et vultum simul,

Simul arma flectens. ’Sistite o socii fugam,

Tenemur,’ inquit, ’non decet tergo viros

Excipere mortem, pectus adversum date,

Ferte arma in hostem.’ Sic miser frustra suos

≤line=370≥ Increpitat; illi densa per nemorum impigre

Dumeta reptant, quemque qua subigit timor.

Vt abesse socios vidit et nudum latus,

Infremuit amens. Aggerat furias dolor,

Furiae dolorem; nec pudor turpes sinit

≤line=375≥ Captare latebras. Ergo non dubius mori,

Per tela et agmen pronus adversum ruit,

Suaque lacessens fata, fulmineum rotat

Ensem huc et illuc, quaque pilorum seges

Cuspidibus horret densior, cursum incitat.

≤line=380≥ Qualis cruentus inter Armenias leo

Deprensus hastas, asper et dirum infremens

Cervice totas excutit fulva iubas,

Strictoque nunc hos dente, nunc illos petit.

Nos, quando iussa non sinunt aliud tua,

≤line=385≥ Eximus arte vulnera, aut clypeo cadunt.

Miratur ipse indigna tam lentos pati

Impune ab uno, cominus nullum sibi

Conserere dextram, dumque violento imminens

Furore in ictum surgit, ingentem impetum

≤line=390≥ Aereique triplices non ferens clypei moras

Dissiluit ensis, haesit ignotum intuens

Capulum atque inermem dexteram. At turba undique

Clamore in unum tota sublato volat

Centumque frustra manibus obnixum premit.

≤line=395≥ Nab. Facere imperata militis primum est decus,

Non quidquid ira suaserit, temere obvium

Truncare ferro, sistere ardentem impetum

Vel inter arma, iamque libratam manum

Revocare ab ictu, cum tuba receptum canit.

≤line=400≥ Per iacta passim spolia, per fusas opes

Hostem irretorto lumine fugacem sequi,

Hoc militare est. Nunc et hoc nostrum reor,

Dispicere restris paria quae meritis queant

Praemia reponi. Faxo ne fraudi sient

≤line=405≥ Neglecta cuiquam spolia, dum sequitur ducem.

Quid vero regis liberi? An tutum tenent?

Nvn. Iam puto tenentur. Vix enim exiguo patrem

Spatio anteibant, ut fugaces prodere

Regis ministros mors prope admota impulit.

≤line=410≥ Nab. Sapienter istud. Emica actutum in pedes

Qua te antecedit rumor, et nostro refer

Haec certa regi, Reblathis quantocyus

Victosque Hebraeos meque victorem affore.

At at propinquo tremuit armorum sono

≤line=415≥ Concussa tellus; militem agnosco meum.

Rex ecce trahitur vinctus.

Nabvzardan. Sedecias.

Infandum caput,

Rebelle, vecors, ergo sperabas meas

Evadere manus? Siccine? Incensae ruant

Tuo igne Solymae, concidat regni status,

≤line=420≥ Regisque scelera populus immeritus luat,

Dum tu malorum machinator facinorum

Bustumque patriae, tota quem numquam satls

Solyma obruisset, subtrahis leto caput?

At si obstinate sederat nunquam iugum

≤line=425≥ Subire nostrum, quin prius dira omnia,

Pestemque et ignes et famem et bellum pati

Et cuncta ferre, ferre quae obsessus potest,

Post strata flammis Solyma, post pestem et famem

Cui te reservas deinde? Quae regna altera

≤line=430≥ Perdenda restant? Melius ardentem rogum

Patriae subisses funus extremum tuae:

Rex occidisses. Perditum an tanti fuit

Superesse, posthac ut tibi frustra invoces

Mortem relictam? Vile ludibrium hostium,

≤line=435≥ Vivax miseriis tempus ut quaeras tuis?

Sed. Quaecumque amarus ingeris victor probra,

Audire merui. Fateor et sero pudet.

Parum rebellis, contumax parum fui.

Res est inepta, facere perfidiae modum.

≤line=440≥ Post pertinaces hactenus belli moras,

Post tot meorum funera hoc unum dolet,

Vestro quod igne Solyma non nostro iacent.

Hac si deinceps stare non poterant manu,

Poterant perire. Cuncta cumulassem prius

≤line=445≥ Quibus superbis spolia et ardenti super

Cumulo irruissem. Trahere labentem omnia

Regem decebat. Nec tamen iactes tuos

Tantum triumphos, non tua victos premis

Virtute Hebraeos: Solyma consumpsit lues,

≤line=450≥ Tu diruisti, faciei et imbellis potest

Iactare flammas. Nabvz. Captus armatum improbo

Lacessit ore? Sed. Qui mori lucrum putat,

Lacessero hostem captas armatum potest.

Nabvz. Procace lingua melior, armatas fugis,

≤line=455≥ Pugnas inermis? Sed. Arma si reddi iubes,

Manu refellam quidquid obiectas probri.

Nabvz. Hoc facere Solymis decuit. Sed. Et factum fuit

Nabvz. Cum prae se Hebraeos miles Assyrius canes

Ageret fugaces. Sed. Persicas inter nurus

≤line=460≥ Narrare captam forte cum Solymam voles;

Adversa vestris tela vix aliquot bene

Tenuisse in urbe militum larvas refer,

Quos sola macies, luridi et vultus color

Faceret timendos. Nabvz. Facile frustrari impetam

≤line=465≥ Hostilem ab altis turribus quivis potest,

Et trahere bellum. Sed. Facile, si ignavi obtident.

Nabvz. Laudes sceleste pergis argutis meas

Obterere dictis? Faxo ut hic sidat tumor

Et agere victum doctus assuescas malis,

≤line=470≥ Caeca ut reclusus nocte, poedore obsitus,

Tecum ipse statuas victor, an victus sies.

Sed. Fortuna miserum facere, non timidum potest.

Exsilia, mortem, mille poenarum modos,

Quamque his et illis esse peiorem reor

≤line=475≥ Minare vitam, carcere et vinclis preme.

Exstabit animus liber, invictus, suus.

Nabvz. Sic te esse iubeo liberum, invictum, tuum.

**CHORVS SECVNDVS.**

Filiae Sion.

*Ex cap. 2. Lament. Ieremiae.*

Eheu! Quantis mersit tenebris

Solyma iratus superum Rector!

≤line=480≥ Eheu! Quanto turbine vertit

Celsa aetheriae tecta Sionis!

Quae surgebant aemula caelo,

Nunc aequa solo culmina fumant.

Dum prona suo frena furori

≤line=485≥ Laxat, avitae nil memor aedis,

Sacra profanis culmina miscens,

Vna obvolvit cuncta ruina.

Regibus olim condita priscis

Monumenta patrum subruit ultor,

≤line=490≥ Celsis positas montibus arces,

Moenia fossis collapsa suis,

Planum Assyriis constravit iter

Nobile regum, regnique duces,

Fortia bello pectora, Medo

≤line=495≥ Dare ludibrium pertulit hosti.

Ipse, ipse animos fregit Iudae.

Ipse, ipse animos surgere Persis

Dedit et robur numine dextro,

Cum praecipites agitant nostros

≤line=500≥ Moenia circum, dum cuncta metunt

Obvia ferro, ceu flamma leves

Agitata notis haurit aristas.

Fuit ille, fuit tutela suis.

Nunc crudelem versus in hostem

≤line=505≥ Tela infenso dirigit arcu,

Nervum adductis cornibus urget.

Figit medium, mediumque fugit

Pectus arundo morte relicta,

Quemque, ut forma et robore praestat,

≤line=510≥ Primum ignato destinat orco.

Quas continuit pressitque diu,

Irarum omnes fundit habenas.

Ignis ut arcto fornice clausus

Furit effracto fornice victor.

≤line=515≥ Non quassa iacent ariete Medo

Moenia Solymae, murum hostili

Turresque manu *Deus* armipotens

Vertit ab imo. *Deus* ipse tuos

Iuvenes leto mersit acerbo et

≤line=520≥ Totam opplevit cladibus urbem.

Quod sibi quondam penetrale sacrum

Proprio voluit iure dicatum,

Hosti cessit praeda profano,

Vt disiectis sepibus hortus,

≤line=525≥ Quem foedarum ruit ingluvies

Vertitque suum. Nil sacra movent

Otia, festum et sabbata damnat,

Capita Superis proxima, regem et

Nihilo Mystam rege minorem,

≤line=530≥ Ludum Assyriis dedit opprobriis.

Vix nota suis ara sacrificis.

Nunquam externo violata pede,

Pervia cuique est. Atria ovantum

Vndique plausus sacra volutant,

≤line=535≥ Vt cum festo carmine nuper

Personat aedes, at nunc alios

Impia pangunt agmina cantus.

Nec praecipiti nos mente *Deus*

Dedit exitio; digerit olim

≤line=540≥ Haec fata sciens, neu nostra putes

Temere verti. Librata suo

Aere pependit linea, Solymae

Dum tecta solo funditus aequat,

Dum celsa cadunt moenia et ipsum

≤line=545≥ Quod celsa tegit moenia vallum.

Defossa suis aerata latet

Porta ruinis. Solido vectis

Fusus aheno, sera non uno

Obdita ferro, contrita iacent.

≤line=550≥ Soliti portis iura sub altis

Reddere proceres nunc illa timent,

Quae dat victrix iura libido.

Heu ubi sanctae regula legis?

Vbi fatidicum carmina vatum?

≤line=555≥ Populo nullus ventura canit,

Aut sua vanus somnia narrat.

Rigidis tecti corpora villis

Iacuere senes, tepido crinem

Cinere sparsi. Prohibet nullus

≤line=560≥ Hoc de Solymis sumere victor.

Virgo pudicas laniata genas,

Virgo solutas lacerata comas,

Patriae sese in pulvere versat.

Tabida longo lumina fletu

≤line=565≥ Acies sensim tenuata fugit.

Intima torquet viscera luctus,

Felleum amaras iecur in lacrymas

Abit effusum, terramque rigat,

Dum tot in unam congesta diem

≤line=570≥ Mala ploramus: cum depositi

Solymae propter compita passim

Pueri dulces linquunt animas,

Pressoque infans ubere frustra

Moritur primo in limine vitae.

≤line=575≥ At quibus aetas grandior os iam

Vocemque dedit: ’Heu ubi panis?

Heu ubi, mater optima, vinum est?’

Miseri clamant, voceque in ipsa

Defecta calor membra relinquit.

≤line=580≥ At si qua pio natum exanimem

Fovet amplexu, gremio hic matris

Animam reddens colla reclinat.

Quibus assimilem tua fata Sion?

Quibus exemplis relevare parem?

≤line=585≥ Miseri miserum hoc solamen habent,

Similis socios memorare mali.

At nemo tuis cladibus usquam

Aequando tulit. Premeris toto ut

Obruta ponto, nec opem in tantis

≤line=590≥ Quisquam aerumnis ferre laborat.

Quis ferre tamen (fac velle) queat?

Somnia vates delira tibi

Cecinit blandus, nimiumque favens

Scelera obtexit. Nemo salubres

≤line=595≥ Gemitus morit, quibus infensum

Provida posses flectere Numen.

Tibi Niliacis affore ab oris

Spondebat opem, tibi Chaldaeas

Marte secundo pellere turmas,

≤line=600≥ Sed spe miseram lusit inani.

Nunc qui Solymae collapsa videt

Tecta viator, manibus plausum

Geminis tollit motansque caput,

Illane Solyma est nobilis, inquit,

≤line=605≥ Tot populorum regia nutrix?

Illane ocellus mundique decus?

Inhiant patulis rictibus hostes,

Acuunt pressis dentibus iras

Stridentque feri, sibila vibrant

≤line=610≥ Anguis ad instar. ’Celeres’, aiunt,

’Currite socii, rapite incensas

Avidi Solymas, vertite ab imo.’

Quantum Isacidum est, Medum agminibus

Quantula praeda est? En illa dies

≤line=615≥ Vltima Hebraeia, festa Assyriis

Tandem illuxit. Bene habet: votis

Lucem adspicimus mille petitam

Per tam longi taedia belli.

Quaecumque *Deus* tibi fata, Sion,

≤line=620≥ Sanxerat olim, quae praesaga

Fuerant vates mente locuti,

Nimis heu veris rebus adimplet.

Nescius ulli parcere saevit

Durus in omnes, gaudere tuis

≤line=625≥ Dedit immitem cladibus hostem,

Celsumque tua stare ruina.

Taciti cives patriae e busto

Timidis caelum questubus implent.

Et tu miserae nata Sionis

≤line=630≥ Funde perennes oculis rivos,

Non nocte tibi, non luce tibi

Requiem indulge, madeant geminae

Vsque assiduo pupulae ab imbri.

Nec te pigeat nocte silenti,

≤line=635≥ Vigilum quoties nocturna dabit

Buccina signum, duro corpus

Tollere strato serasque *Deo*

Dicere laudes, nivis in morem

Vere solutae Domino coram

≤line=640≥ Cor funde pium, tolle pudicas

Cum voce manus et sparsa viis

Iuvenum memora corpora totis:

Pietate *Deus* tangitur ista.

Adspice caelo pater Abramidum,

≤line=645≥ Aspice quam tot caedibus urbem

Viduam linquas. Ergone placet,

Quae membra manu mollia finxit,

Eadem truncet sua discerpens

Viscera mater? Penetrale sacrum

≤line=650≥ Proprio Mystae sanguine foedant,

Proprio vates. Num forte iubes

Cruor ille tuas imbuat aras?

Puerum obscoenae sparsa volucres

Corpora tundunt, inhumata senum

≤line=655≥ Membra superstant, ferro pariter

Iuvenes trunci et nubilis aetas

Stravere vias. Heu saeva dies!

Semperque tua nobilis ira!

Funesta dies! Quae communi

≤line=660≥ Regnum exitio regemque tulit,

Dum tu venia flecti indocilis

Sternis similis cuncta furenti.

Vt sacra Deum festa quotannis

Populi circum turba frequentat,

≤line=665≥ Non secus hostes coiere mei,

Nimium celeres tua iussa sequi.

Cinxere meos aggere cives,

Nemo ut vigiles fallere tecto

Tramite posset, nemo furoris

≤line=670≥ Immune tui servare caput.

Quae tot alebam regia mater

Gremio natos laeta superbo,

Orba, infelix, qua voce parens

Deinde vocabor? Barbarus hostis

≤line=675≥ Aetherque nocens et dira fames

Vario hauserunt funere ad unum

Cara relictae pignora matris.

## 7. ACTVS TERTIVS.

*Nabuchodonosor victoria elatus adversus Deum insolescit, Sedeciae
insultat et dira quaeque minitatur.*

Nabvchodonozor. Ieremias.

Nab. Quem, Phoebe, nostro cernis imperio parem,

Quacumque Nereus incoli terras sinit,

≤line=680≥ Seu retegis orbem melior et primis novus

Occurris Indis, spatia seu mensus poli

Currus Ibero tingis emeritos freto?

Iam ter rebelles ferre ter domiti sciunt

Victorem Hebraeis posuit Aegyptus minas

≤line=685≥ Sociasque vidit ruere et aequari solo

Quieta Solymas. Genere mortali altior,

Par gradior astris, omnis aut unum adspicit

Dominum subactus orbis, aut unum timet

Lacessere hostem, foedus Assyrium ultimi

≤line=690≥ Hominum reposcunt lege qua victi solent.

Caelum est relictum, dignus est nostris labor,

Dignus trophaeis. Iuppiter posthac mihi

Certare solus ausit, et nisi abditus

Caelo lateret, si pedem liceat pedi

≤line=695≥ Conferre, vincam. Memet habuisset ducem

Terrigena miles, qui gravi Pindum iugo

Imposuit Ossae, tertium ad superos gradum

Struxissem Olympo. Quid deum turbam moror?

Si sunt tamen di. Iuppiter caelo imperet

≤line=700≥ Ventosque sensus domitet expertes, meum est

Regnare vivis. Imbribus caelum obtegat,

Tegam ipse telis. Gravior at nubes cadet

Quam concitaro: fulmen incertum vibret

Non deligenti saxa diffringens manu,

≤line=705≥ Timidosque inani territet populos sono.

Non haec trisulcum dextra, sed telum vibrat

Quo destinatum certius figit caput.

At te quis animi devium exagitat furor

Recutite Iuda, numen ut toties meum

≤line=710≥ Demens lacessas? Moveram regno duos

Reges paterno, tertium indignum aetheris

Vitalis haustu, Marte bis fractum meo,

Solio locaram; rursus intumuit ferox,

Residesque in arma compulit populos. Luat,

≤line=715≥ Luat scelestus, sentiat quidquid grave

Iratus audet victor, aut victus timet.

Quaerit rebellem, quisquis ingratum male

Sceptro reponit. Nempe si invisum genus,

Natos, parentes ultor extinxem prius,

≤line=720≥ Non deinde toties aliud ex alio serant

Bellum nepotes. Perfidos nasci puto,

Vt nemo doceat. Nulla tam fixa inditur

Natura soboli, nulla tam certo obvenit

A patre rebelli liberis hereditas.

≤line=725≥ Bene est: tenetur tota cum catulis fera.

Nullum relinquam stirpis infandae super.

Huc pertrahantur. At quis e contra gradum

Taciturnus infert vestis ignotae senex?

Ier. Rex magne, vatem sponte captivum adspicis,

≤line=730≥ Cui dira Solymae excidia, cui totam dedit

Seriem malorum nosse regnorum Arbiter.

Ni mens fuisset laeva, fatorum minas

Pridem imminentum potuit admonitu meo

Vitare Iudas. Potuit, at tumidi duces

≤line=735≥ Inauspicata tela sumpserunt manu.

Traxere bellum, cuius Assyrium quoque

Misereret hostem, plusque poenarum tibi

Volens pependit Solyma, quam possis ferus

Exigere victor. Pace sed dici hoc tua

≤line=740≥ Liceat: suorum scelere, non vestro Sion

Excisa ferro est. Alibi regnorum decus

Huc ferat et illuc aura fortunae levis,

Nostri ille Rector, cuius aeterno omnia

Nutu feruntur, imperi ad clavum sedet

≤line=745≥ Rerumque taxat moribus nostris modum.

Te, quem secundo bella successu efferunt,

Animos feroces premere, moderari impetum,

Memoremque sortis esse communis decet.

Suis ruinis Solyma quem tumidum facit,

≤line=750≥ Tumidum domaret melius. Hoc Babylon loco est,

Vnde illa cecidit: quique momento obrui

Imperia nosti victor, ipse mox tuo

Docere id ipsum victus exemplo potes.

Nec mille forsan ducibus aut annis moram

≤line=755≥ Facies duobus. Fata quam paucis *Deus*

Tam lenta dixit? Vna nonnumquam dies

Funere triumphos mutat et famulo ducem.

Haec tu memento, quoque fortunae altius

Te laeta tollit, levius afflictos preme:

≤line=760≥ *Deum* faventem metue nec tutum puta

Efferre cuiquam contumax caelo caput.

Nab. Sua cuique dextra est, quod *Deum* populi vocant.

Ier. At illud unde est quod tuam dextram vocas?

Nab. Mene ergo terrae filium aut fungum putas?

≤line=765≥ Non sunt parentes? Ier. At suae parentibus

Dextrae fuerunt. Vnde? Nab. Quem captas senex,

Regem an sophistam? Ier. Neminem est animus meis

Captare verbis, nec tamen nostrum arbitror

Palpare reges. Rex es, at te hominem decet

≤line=770≥ Meminisse eundem: purpuram et regni notas

Natura nescit, quae sinu nudos dedit

Nudosque recipit. Nab. Iure nascendi pares

Fortuna post discrevit. Ier. An sorte haec regi,

Nutune potius mentis aeternae putas?

≤line=775≥ Nab. Fortuna magnum est numen, aut nullum reor.

Ier. Fortuna nullum est numen, aut caecum puta.

Non deligenti dona si spargit manu,

Cur colitur aris, nulla quae merita adspicit?

Frustra es colendo, demereri cum nequis.

≤line=780≥ Sin merita prudens pensat et votis favet,

Fortuna non est. Nab. Fata, fortunam voca, aut

Quodcumque tandem volvit humanas vices,

Nisi ille potius, quem sibi quivis manu

Sancire poterit, ordo fatorum manet.

≤line=785≥ Ier. Aequumne fuit, summus ut rerum parens,

Quae cuncta sapiens condidit, casu sinat

Neglecta ferri, ut quidlibet temere audeat

Libido inulta? Num tuo morem hunc velis

Regno obtinere, regis ut nullo metu

≤line=790≥ Legumque nullo quisque quod lubitum est nefas

Designet ultro? Nab. Quid si et hoc mundi decus

Temere coisse nobiles censent Magi?

Cur sorte nequeat, sorte quod natum est, regi?

Ier. Sublime flammas mille qui appensas videt,

≤line=795≥ Stabilique caelos rite volventes vice

Lunae labores. Solis eximium iubar

Nunc alta scandens spatia radiati aetheris,

Nunc capita gyro nostra propiori legens,

Libransque toti lance bis iusta diem

≤line=780≥ Noctemque mundo. Cernere haec inquam potest

Ostenta rerum, credit et caecum chaos,

(Magis ipse caecus) cuncta dum miscet, sinu

Forte omnia extudisse? Pars mundi quota est

Vestra illa Babylon, quam tot artificum manus

≤line=785≥ Vix condiderunt? Nemo quae certa undique

Ratione constant esse fortunae putat.

Nab. At ille Olympi si quis est rector polum

Habet, habeatque, dum tamen terras sinat

Nobis regendas: sorte divisum mihi

≤line=790≥ Non invidenda cum Iove imperium feram.

Ier. Mundi ille rector, qui tibi superbas dedit

Frenare gentes, hoc tributum regibus

Imperat, honorem et Numinis iaesi metum.

Reges timendi gregibus imperitant suis,

≤line=795≥ Maior minores territat reges *Deus*.

Tute ipse nostrum carcere et vinclis premis.

Sibi perduelles non domet reges *Deus*?

Nab. Nequit rebellis esse qui nulli fidem

Obstrinxit. Ier. At qui condidit, cunctos sibi

≤line=800≥ Obstrinxit idem. Lege non alia sumus.

Quis cum parente pactus in manum venit,

Dicto audientem filiam et fragi fore?

Dei et parentum nascimur, non vendicat

Mancipio abactum filium ut praedam pater.

≤line=805≥ Nab. At enim parentum nota maiestas palam,

Et nota regum, facere si iussa abnuis,

Vindex potestas. Quod coli Numen iubes,

Si nemo novit, si scelestis integrum

Addit, et utrosvis fulminum afflatu petit?

≤line=810≥ Ier. Documentum in ingens regibus Hebraei sumus,

Quam certa Superi damna neglecti ferant.

Nec tibi superbo cuncta si ad votum fluunt,

Sic fuerit olim: vindicem agnosces *Deum*.

Saepe ille seram, sed gravem poenam exigit.

≤line=815≥ Nab. Longinqua narras. Tempore accepto interim

Vtamur. Ier. Ecquod tempus acceptum vocas,

Cum polliceri crastinum nemo audeat?

Nab. Cane ista Hebraeis, numina et vates mihi

Timent minari. Si meis quisquam audeat

≤line=820≥ Obstare votis, obruam Mystas suis

Deosque templis. Ier. Obrui putris queunt

Ludibria trunci, stulta quae Persis colit,

At ille noster qui tenet caelum *Deus*

Nusquam tenetur clausus et nusquam deest,

≤line=825≥ Mortaliumque fata, regnorum vices,

Non fortuita caecus ex urna movet,

Sed mente longe provida rerum modum

Metasque ponit. Nab. Regna, regnorum status,

Martem secundum, vota in hac posui manu.

≤line=830≥ Precario regnatur, ubi capiti imminet

Maior potestas. Ier. Qui *Deo* subdi abnuit,

Regnare longum non potest. Nab. Possum, abnuo,

Testorque nullos esse qua regno Deos.

Abscede vates: trahitur en vinctus mihi

≤line=835≥ Rex perduellis.

Nabvchodonosar. Sedecias. Filii Sedeciae.

Tene ego infandum caput

Aspicio? Sed quo perfidum cultu decet.

Hac spe paterna sceptra moderari manu

Dederam immerenti, bella ut ingratus mihi

Hostis reponas? Sed. Fateor, ingratum tenes,

≤line=840≥ Sontem, rebellem, dira supplicia ingere,

Ferrumque et ignes, mille per mortes neca.

Nil deprecabor meritus, at talem quoque

Aliquid rogare liberum infelix manus

Cogit parentem; parce puerornm indoli,

≤line=845≥ Et quos tenellae primus aetatis decor

Subducit irae, victor indignos puta

Quorum cruentes sanguine ultricem manum.

Non illud oro, pristinae ut sortis decus

Nomenque teneant. Liberis hanc spem meis

≤line=850≥ Perfidus ademi: patere, quod captis sat est,

Servire miseros, nobili et vinctos iugum

Accipere collo. Regibus nemo hoc neget.

Sic tibi superstes vivat illa spes domus,

Aliusque solo nomine Evilmerodach

≤line=855≥ Virtute reddat, reddat et vultu patrem,

Partisque populos addat imperiis novos,

Si quos relinques. Nab. Arma qui nuper ferox

Solymis rotabat, verba quam blandus iacit!

En tibi trahuntur liberi, amplexu, osculis

≤line=860≥ Lassare. Sic te decuit agnosci patrem.

Fil. Pater heu! Pater mi! Sed. Filii heu digni patre

Feliciore! Quid tenellis compedes

Tentare rigidas manibus incassum iuvat?

Heu vana pietas! Fil. Heu pater! Miser heu pater!

≤line=865≥ Sed. Ite, ite nati, Principis pectus feri

Mollite lacrymis. Vestra sollicitum salus

Habet parentem, nil meas poenas moror.

Fil. Miserere Princeps, vinculis patrem exime.

Nab. Procul amoveto, lictor, invisum genus.

≤line=870≥ Pereant scelesti. Sed. Sceleris auctorem tenes

Reum, fatentem. Parce turbae innoxiae,

Nisi si in parentem crimini pietas datur.

Nab. Iam sunt nocentes, perfidi, si sunt tui.

Tollantur hostes. Sed. Hoc capit nomen puer?

≤line=875≥ Nab. At capiet olim, Solyma cum generis memor

Recidiva ponet. Pertinax amor hic patris

Consulere natis ante Chaldaeos suis

Penitusque belli tollere sementem admonet.

Sed. Cessat leonis, hoste prostrato, furor,

≤line=880≥ Lacerat cadaver si qua de vulgo fera est.

Nab. Prostratus hostis saepe vires integrat.

Sed. Non sic iacemus Isacidae, ut cuiquam timor

Possimus esse. Nab. Surgere, qui vivit, potest.

Sed. Victorem in omne lenitas vulgus decet,

≤line=885≥ Quid regem in ipsum? Nab. Nempe qui rex non foret,

Nisi hoc dedissem. Sed. Regibus fueram satus,

Hoc non dedisti. Nab. Fateor. Hoc habeas tuum,

Quod perfidorum perfidus regum es nepos.

Cavere nostrum est ne qua damnatum genus

≤line=890≥ Soboles propaget, semper ut minoribus

Perfidia placeat maior, et inausa audeat.

Sed. Quos iam rebelles (velle fac) rursus queant

Tentare populos? Quantulum Isacidum fames

Pestisque reliquum fecerant, flammae et furor

≤line=895≥ Inimicus hausit. Nulla tam grandis senem

Aetas redemit, feminam nullus pudor,

Nisi forma placuit. Vix satis leti capax

Per vulnus infans matris occubuit suae,

Nascendo moriens. Sed quod indignum hactenus

≤line=900≥ Possit videri, pugna nocturnis tegit

Commissa tenebris. Fecit hoc tincti semel

Ferri libido, fecit incensus dolor.

Non facile frenos ira, non Mavors capit.

Quodcumque tandem est, militum fuerit scelus.

≤line=905≥ Adhuc cruentum nulla te absentem potest

Fecisse caedes. Nunc ubi armorum impius

Resedit ardor, tollere puellos potes,

Miles quibus pepercit, et miles furens?

Nab. Hoc est quod alta luce victorem pudet,

≤line=910≥ Quod adhuc inulto nulla vindicta obtigit.

Atrox, cruentum si quid admissum hactenus,

Id noster animo miles indulsit suo.

Mihi nil litatum est, nunc meum tempus vocat

Furere furorem. Lictor, haec monstra abdito

≤line=915≥ Specu reconde, pauca dum mecum exigo,

Poenamque Hebraeae quaero perfidiae parem.

Impune ut abeant, nec mihi meritas luant

Poenas Apellae? Nulla tam indecorem dies

Arguerit umquam, tamque non memorem mei,

≤line=920≥ Bene est. Petebat liberis parci suis.

Pater hic tenetur; qua dolet, ferrum exigam.

Parentis oculos morte funestet sua

Invisa soboles. Numerus angustus meo

Tres sunt furori, fateor, at quotquot potest

≤line=925≥ Mortes timere, videat, et geminis statim

Luminibus orbus imprimat visum nefas,

Animoque deinceps semper infelix suos,

Luctus revolvat. Hic placet poenae modus,

Sibi superstes funus extendat suum,

≤line=930≥ Careatque luce vivus, et quidquid potest

Auferre cuiquam Parca fatalem colo

Fusum recidens, vita viventi auferat

Misera, per omnes tracta poenarum modos.

I, ferrum et ignes, lictor, i, mortes para.

≤line=935≥ Me regiae intus iam dapes dudum vocant.

**CHORVS TERTIVS**

Filii Prophetarvm.

Crederet quisquam? Superis honores

Invidet vecors hominum libido:

Suppares Divis pudet ire reges.

Altera exsurgit Babylone moles

≤line=940≥ Iamque vicinis minitatur astris,

Et novi caelum quatient Gigantes.

Ille vastator Solymae, cruore

Ebrios nostro Nabuchodonosor

Pascitur thuris nebula, Deosque

≤line=945≥ Pinguis omenti procul a vapore

Aemulus arcet.

Parce terrarum Superumque rector,

Parce, si culpam satis hanc luerunt,

Parce, si nondum satis eluerunt

≤line=950≥ Aliger primi sceleris repertor,

Dum tuis certat titulis superbus,

Quique, quos unquam genuit nepotes,

Ante damnavit male cautus Adam.

Ilicet diae nitor ille lucis,

≤line=955≥ Candicans caelo rutilus novello,

Sede ab excelsa ruit ultimisque

Squallet inferni tenebris barathri.

Iste fatalem violare morsu

Ausus autumnum vetitosque doctae

≤line=960≥ Arboris foetus, miser esse primus,

Plusque quam vellet didicit malorum.

Noxa non uni stetit una magno,

Posteris dentes hodieque ab illo

Dentiunt morsu metuuntque tangi.

≤line=965≥ Creduli quondam vitio mariti

Feminae ad fraudes patuisse narrant

Pyxidem aerumnis gravidam malisque.

Inde morbornm incubuisse terris

Agmen et totum tenuisse mundum.

≤line=970≥ Haec fide vates memorent Pelasga

Et coli ad lumen celebrent aniles:

Eva Pandoram facit innocentem

Et capi blandae facilis maritae

Vxorius Adam.

≤line=975≥ Tempore ex illo miseranda proles

Nascimur matrum prope parricidae,

Voce testati gemituque primo

Omen infaustum genitalis horae.

Terror Alcides Nemeae feraram

≤line=980≥ Si fuit quisquam, fuit ille quantus

Quilibet nostrum, modo natus infans

Quaesiit lucem, et gemuit reperta

Luce misellus.

Scilicet cunas puer inter arctas

≤line=985≥ Guttur elisit tumidum colubris,

Maximum credo facinus patravit

Et suo dignum Iove, noctibusque

Nequiter iunctis bene cum papillas

Vberum pressis tenuit labellis.

≤line=990≥ Nec superborum potiora nostris

Iura natales habuere regum.

Sint licet festi populo, fuere

Flebiles nato miseraeque matri.

Qui modo aurata radias corona

≤line=995≥ Squallidus gemmis populisque circum

Sceptra moliris metuenda centum,

Qui pedum irato quoties sub ictu

Succutis terrat tremulumque mundum,

Ferreos armas sonitu maniplos,

≤line=1000≥ Qui datos caelo temerare rerum

Terminos audax subicis carinis

Montium saltus equitique tutum

Per freta insternis tabulata pontem.

Pone quos circumdedit apparatus

≤line=1005≥ Sortis alternans favor inquietae,

Et tuis pollens opibus superbi,

Qualis a partu tenerum rubebas,

Fascia qualis puer obvolutus

Cura pendebas gerulaeque pondus,

≤line=1010≥ Qualis ignotas vagus inter umbras

Sutilis cymbae referes Magistro

Ordine naulum.

Tutius Princeps animi modestus

Subdit aeterno sua sceptra sceptro,

≤line=1015≥ Numinis castas veneratus aras.

Hinc caput rerum pius auspicatur,

Gratus huc laetos iterum refundit

Exitus, seu cum domito triumphans

Hoste festivas vehitur per urbes,

≤line=1020≥ Seu toga clarus studiis beatae

Pacis indulget fruiturque parto

Civium tutus animis suorum.

Impotens regno Superumque temtor,

Quem iuvat toti populo timeri,

≤line=1025≥ Horreat cunctis metuendus omnes.

Excubent quamvis vigilum catervae,

Haereant denso lateri cohortes,

Nulla securos vehet hora soles,

Nulla tranquillos feret hora somnos.

≤line=1030≥ Qui tot incedit comitatus armis,

Vir fide incedit comitatus una.

Saepe qui regum genua advolutus

Dextera prensat, diadema fulvum

Respicit limis, inhiatque sceptro,

≤line=1035≥ Qui manum blandis terit usque labris.

Immemor sortis nimis ille nostrae est,

Qui tot incertis homines rotari

Casibus cernit, renuitque demens

Cedere caelo.

≤line=1040≥ At cuius ictu proximae stridunt fores?

Quis ille vultum moestus et fletu gravis,

Atro verendum cinere conspersus caput,

Nimiumque nostri similis? Impexum manu

Mentum revellit, squallidam spargit comam,

≤line=1045≥ Diversa iactat brachia, adductis sonat

Pectus lacertis, vestium abrumpit sinus,

Hoc more nostro. Pectus appressum pilis

Intus cruentis horret. Hebraeus palam est,

Quicumque miser est. Tantulum huc secedite,

≤line=1050≥ Propiusque moesti verba captemus senis.

## 9. ACTVS QVARTVS.

*Narratur caedes filiorum Sedeciae, et Sedeciae ipsius excaecatio.*

Ieremias. Chorvs.

Ier. Supreme rector cuncta qui nutu moves,

Eritne tandem gravibus aerumnis modus?

Eritne per te? Solyma, Davidis labor

Totque inde regum, pulvis et tumulus iacent.

≤line=1055≥ Nos praeda trahimur, bisque dispersis nova

Exilia mandas, spatia sed terrae negant.

Non unus hostis spolia de nobis tulit,

Non una Medus: trita Babylonem via est,

Et trita Memphim. Sola Iudaeis negat

≤line=1060≥ Iudaea sedes, cetera exsulibus patent,

Nullumque Hebraeo vilius venit caput.

Meruimus ista fateor, et si quid potest

His esse gravius. Fecimus caelum nocens

Diri nepotes, melior at Patrum tibi

≤line=1065≥ Memoria subeat. Abrahae imperiis fides

Probata duris, castus Isaci timor,

Et tot Iacobi pectus invictum malis.

Pietate avita patere natorum scelus

Obliterari. Stirpe si exscindi ultima

≤line=1070≥ Placet Israelem, quis tuis meritos dabit

Aris honores? Quis tuas laudes canet?

Ammoniusne perfidus? Nostris ferox

Medus ruinis? Fuerit incassum via

Medium per aequor, aggeris structi modo

≤line=1075≥ Vbi mare gemina fronte marmoreum stetit?

**Chor. Qui sic repente fixus obtuta silet**

Senex in uno? Totus horrescit comis,

Animamque pectus vir anhelantem capit.

Haud dubia vatis signa iam pleni *Deo*.

≤line=1080≥ Ier. Quid me furore concitas iterum sacro,

Aeterne genitor, mentis alienum meae,

Tuae capacem? Quae, quibus vates canam?

Quae fata restant? Aliquid extremas potest

Vltra esse flammas, nec satis Solymae iacent?

≤line=1085≥ Vtinam occidissent totae, et hoc saltem darent

Fata in supremis unicum aerumnis bonum,

Nihil timere. Sola metuendum mihi

Facitis tyrannum parva natorum cohors

Capti parentis. Pro ferax scelerum dies!

≤line=1090≥ O magne Rector quid novi monstri obiicis!

Chor. Averte in hostes omen infaustum, o *Deus*.

Ier. Nihil ominamur, providi ut vates solent,

Olim futarum. Video et intersum malis.

Geruntur intus. Tota res luce et palam est.

≤line=1095≥ En ille Superum temtor et bello insolens

Nabuchodonosor, Regis exuvias mei

Davidque ab alto purpuram ostentat toro.

Frontem tiaras noster, et sacrae comam

Cinxere vittae. Geminus hinc illinc ducum

≤line=1110≥ Discubuit ordo. Spolia Solymorom micant

Et hic et illic. Ipsa quae pictis premunt

Aulaea lectis, nostra distinxit manus,

Et quae superbis fixa regalis domus

Parietibus haerent, monstra calcati maris,

≤line=1115≥ Mersosqoe currus, bella, mystarum tubas

Muris timendas, mille prostratos duces,

Et facinus omne gentis Hebraeae canant.

Merum sacrato, pro nefas! auro rubet.

Vile in profano est, miles hoc quivis bibit.

≤line=1120≥ En ecce Ductor memorat armorum vices,

Et castra parvo tota metatur mero

Victasque Solymas. Hic Sion nuper stetit,

Tulitque caelo proximum e terris caput.

Relligio gentis unica hic templum fuit.

≤line=1125≥ Saepe hac rebelles, prima dum valli darem

Praesidia circum, cominus pugnam parant,

Audentque signis serere collatis manum.

Illic sepultae rex per ambages viae

Iam luce dubia profugus e terra exstitit.

≤line=1130≥ Sic bella pingit, calice mox toto impiger

Falsisque Solymis proluit madidum caput.

Io triumphos, ceteri assensu fremunt,

Geminantque plausus. Chor. Lacrymas socii date

Gemitusque contra, plangite infaustum diem,

≤line=1135≥ Et tota nostris Reblatha lamentis sonent.

Ier. At at nefandae ferculum coenae dabit

Dignum satelles. Agite, sic mensis quadrent

Primis secundae, sanguinem hae sitiunt dapes.

Vinctus Sedecias trahitur et totus quidem,

≤line=1140≥ Miseri parentis liberi stipant latus

Densantque pavidi. Chor. Magne regnator poli,

Miserere tandem, vultu et afflictum aspice

Iudam sereno. Parce, per si quid tibi

Vmquam parentum dulce nostrorum fuit.

≤line=1145≥ Ier. Vix misera gressum cominus pompa intulit

Verosque Hebraeus ante simulatum stetit,

Assiluit iste, qualis e Gangetico

Ieiuna lustro tigris ad praedam volat.

Ardent minaces ore truculento genae,

≤line=1150≥ Exundat ira pectus, et largo insuper

Baccho tumescens igne non uno furit.

Nec multa fatus, voce violenta intonat

Ferrum satelles, moxque devotos neci

Lumine pererrans, caede quem prima immolet

≤line=1155≥ Patris dolori dubitat, et peragi nefas

Iuvat ordinate. Macte, consilium capis

Dignum tyranno. Subiit extremos patri

Servare luctus, ipsa quos aetas minor

Et blanda pietas altius cordi imprimant.

≤line=1160≥ Sedet ille trunco fixus, hoc ritu suas

Spectare mortes placuit, et toto frui

Luctu quietum. Dirimit hinc illinc breve

Spatium misellos, impares numerus facit,

At pro duobus dexter assistit patri

≤line=1165≥ Aetate fratres Iosias vincens duos.

Lictor puellum quisque correptum tenens,

Ferro et parata pendet in vulnus manu,

Spectatque nutum. Lancinant totidem neces

Iam cor paternum, totque vix unus capit

≤line=1170≥ Animus timores. Iosias totum hinc rapit,

Rursum minores inde sollicitant duo,

Dividere patrem vellet affusum tribus.

Violenta ceu cum maria discordes agunt

Feruntque Zephyri, cedit atque instat sibi

≤line=1175≥ Instabilis unda. Nauta cui faciat pedem

Incertas aurae, vela in ancipiti tenet.

Iterum efferati regis indomitum prece

Lenire pectus genitor infelix parat,

Positoque natos poplite advolvi iubet.

≤line=1180≥ At ecce Iosiam supplicem frustra semel

Pudet fuisse. Decora maiorum puer

Pictosque vultus cernit, et faciunt suo

Animos nepoti. ’Liber ad manes tibi

Genitor praeibo; sed decus spreti feram

≤line=1185≥ Mecum tyranni.’ Dixit, et iugulo necem

Hausit sui securus, eductum cruor

Ferrum secutus vulnere ingenti fluit,

Donec recepta morte procubuit solo,

Humique fesso lumine requirens patrem

≤line=1190≥ Vidit tyrannum, vidit, et moriens quoque

Vultus retorsit. Tristius letum haec facit

Pietas parenti. Nititur frustra suis

Pugnax catenis, pectus insano gemit

Ferri sub ictu, vincula quod unum sinunt.

≤line=1195≥ Hinc trepidus infans, territus fratris nece,

Lictoris ipsa veste contexit caput,

Marmaricus ut cum perculit totas leo

Cum nemore caulas, audiit fremitum pecus,

Minorque tauro turba congeminat latus:

≤line=1200≥ Carnificis illinc alter observat manum

Strictumque ferrum, conscius fratrem sibi

Vnum anteire. Spectat et longo impius

Rex scelere gaudet; neve disiunctus parum

Primi secundus obruat sensum dolor,

≤line=1205≥ Dispensat iras lentus, et spatio necem

Doctus tyrannus quamque distinguit suo.

Ergo ut paternos tantulum primus furor

Remisit artus, fecit et luctus nori

Animum capacem, proximum caedi imperat

≤line=1210≥ Adicique fratri. Barbarum quamvis sonum

Sensit puellus, seque ab incauti manu

Rapuit ministri, turba currenti favet,

At ille parvo facile trepidantem gradu

Secutus, ensem penitus in tergo abdidit.

≤line=1215≥ Gemino puellus flumine aspergit solum,

Et utrimque moriens pronus in patrem cadit.

Chor. Pro facinus atrox, dirum et aspectu horridum!

Ier. Tepido paternos sanguine implentem sinus

Exanimis ipse genitor amplexu ultimo,

≤line=1220≥ Vinclisque circum corpori affusis premit.

Chor. Miserande genitor! Ier. Stricta quod nequiit manus,

Frigentis oculos osculis claudit suis,

Et ore presso spiritum abeuntem legit.

Odere tandem triste convivae nefas,

≤line=1225≥ Quin ipse Solymae clarius victor gemit

Palamque diro parvulos praedam dolet

Monstro stitisse. Vellet incolumes fugam

Tenuisse, vellet morte defunctum levi

Toto parentem conditum regno tegi.

≤line=1230≥ Solus furori barbarus constans suo

Terret gementes. Hostis est, cui hostium

Aegre est recidi penitus invisam indolem.

Ignave lictor tertium hoe monstrum neca.

Ictum parabat ille, cum parvas manus

≤line=1235≥ Oculosque contra trepidus obtendit puer,

Vicitque pietas, et novo monstro stupet

Mucrone stricto lictor ad caedem piger.

Nec blandus infans, nec ferum pectus movet

Lictor patronus, precibus accrescit furor.

≤line=1240≥ Vt cum medullas hausit et corpus sacer

Depastus ardor ossibus vacuis furit,

Iam medici et omnis asperat tactus malum;

Intus revulsis torridum fibris iecur

Quas biberit undas, urit et gelido amplius

≤line=1245≥ A latice vires Stygius accendit vapor.

Sic dira rabies, impia, intractabilis

Regis cruenti saevit, et pectus ferum

Ardet magis magisque furiarum impotens.

At tibi necandos lictor imbellis tuos,

≤line=1250≥ Si renuis istum, liberos, inquit, dabo.

Vix dum coacta carnifex totam manu

Mortem tenello pectori infigit satis,

Facinusque et ipsum cum facit, damnat nefas.

Ast ubi cruento tres videt sparsos solo

≤line=1255≥ Cruentus ipse, nec novas mortes timet

Iam genitor orbus. Pectus oppressum diu

Furiasque et omnes laxat irarum impetus

Dudum paratos. Vincla nequidquam excutit

Arctatque motu. Ringitur, frendet, fremit,

≤line=1260≥ Opprobria diris miscet, et quidquid ferum

Insanus animo suggerit promptum dolor.

Hostes lacessit, fata, nec caelo impius

Superisve parcit. Mille nunc ignes vocat

In se aut tyrannum, nunc remolito chaos

≤line=1265≥ Hiare mundo, seque et infandum caput

Vlterius Erebo, Tartari ad finem ultimum

Vivos videntes ruere, nec dubitet prior

Trabere sequentem. Risit indignans minas

Amarus hostis, luminum et geminas faces

≤line=1270≥ Capite revelli voce violenta imperat.

Vltro ministros noster irritat probris:

’Adeste barbari, adeste (si convicio

Emenda mors est) belluae, atque his addite

Funeribus unum. Facitis? Et puerum neces

≤line=1275≥ Audetis ultra? Adeste, et invisum diem

Eruite. Parte moriar hac saltem mei,

Quae tot suorum funere implevit patrem.

Vnum oculi, et illud esse postremum volo,

Torvi tyrannum aspicite, et obliquos mali

≤line=1280≥ Hirquos rotate. Barbari, vultus notas

Odiumque menti figite aeternum meae.’

Nec plura fatus, praebuit firmum caput

Ad utrumque vulnus. Lictor hinc illinc premens

Vnguem sub ipsos orbium infodit specus,

≤line=1285≥ Oculosque ab ima funditus sede extudit

Tum quoque feroces. Perstat indomitus furor,

Vacuique vultus igne truculento micant.

Vinclis solutus vellit haerentes genis

Fibras, et alta luce vestigans diem

≤line=1290≥ Gaudet tenebris. Sanguine implevit manum

Taboque late regias spargens dapes

Ipsum et tyrannum. Quod tibi, si qua id tamen

Iustitia caelo curat, his dignum *Deus*

Pactis reponat. Caecus hanc unam velim

≤line=1295≥ Aspicere lucem. Chor. Siluit et sensim sibi

Vates relictus excutit membris *Deum*.

O dura nimium fata! Cui monstro, o Pater,

Exterminandos placuit Isacidas dari!

Ier. Misella turba, quid tuas clades gravas?

≤line=1300≥ Anteire lacrymis funera atque uno malo

Bis esse miserum, me iubet solum *Deus*.

Quid ante tempus fata luctumque occupas?

Non sunt tamen futura, quae coram geri

Loquebar absens. Facta nunc, facta ultio eat.

≤line=1305≥ Ite, ite celeres, quotquot infaustae Sion

Natae supersunt, facite mox tota excitae

Ab urbe coeant, regii ut stirpem tori

Donent sepulchro. Qua iacent, sparses legant

Parentis oculos, marmore ut clausum pari,

≤line=1310≥ Quod licuit unum, filii hoc habeant patris.

Abiere. Quae nunc prima, quae demum miser

Postrema plangam? Fumat et lapsae vetus

Querela Solymae est! Polluit templi intimos

Hostis recessus. Ordo Pontificum sacer,

≤line=1315≥ Rex ipse, regum prole cum tota perit.

Captiva turba est. Regis elati minis

Par sit potestas, cardines mundi ultimos

Bello fatiget, nec suo perstet loco

Immune caelum. Magne regnator Deûm,

≤line=1320≥ Tam lentus audis scelera! Tam lentus vides

Reges superbos! Ceteri an quidvis patrant

Impune nullo numinis laesi metu,

Solique Iudae dextera trisulcum gerit

Vibratque telum? Comprime, ah! vocem, dolor,

≤line=1325≥ Et ore dignos impio questus doma.

Ante, ante placidi mille violatum est probris

Nomen parentis, foederi illusum sacro,

Truncis litatum, iuris infractus vigor,

Fas omne pulsum. Iustus Israel *Deus*,

≤line=1330≥ Cum plectit et cum parcit, ex aequo bonus.

Maiore scelera nostra taxarit modo,

At scelera nullum nostra servarant modum,

Nec te, superbo capite quae terres Deos,

Insana Babylon, mitius fatum manet.

≤line=1335≥ Divina si quid caelitos veri canunt

Responsa vatum, si quid ad modulos lyrae

Auctor futuri certus atque idem inclytus

Iessaeos armis, muta pendebunt tuis

Nablia salictis, quando victoris soli

≤line=1340≥ Fluenta propter pascet Assyrium gregem

Captivus hospes. Forsan et nuper suum

Pecus ipse ducet. Patrium frustra melos

Cantare iussus, quale, dum Sion stetit,

Solymis sonabat, occinet festa tibi

≤line=1345≥ Pro voce gemitam: Siccine, heu! sacra extero

Prodamus hosti? Deerat hoc unum malis

Cantare miseros. Ante dediscat suas

Mea dextra chordas, ante lingua torrido

Haerens palato vocis officium neget,

≤line=1350≥ Obliviosa quam mihi mente excidant

Solymae penates inclytum et templi decus,

Quam mihi madentes ulla lux tergat genas,

Nisi quae Sionis moenia et templi obrutas

Restituet aras. Tu tamen caelo arbiter

≤line=1355≥ Qui cuncta cernis, reddere protervae vicem

Memento Idumae, voce quae nuper meos

Stimulabat hostes: ’Vertite ex imo omnia,

Eruite vel quod terra defossam tegit.’

Nec tibi, meretrix magna, quae fastus meos

≤line=1360≥ Fastu premis maiore, vindex desuper

Dormit severas. Aderit, o! adsit dies,

Victorque felix, paria qui nostris tibi

Remetiatur praemia, et pueros sinu

Raptos parentum frangat ad saxum impius,

≤line=1365≥ Matremque nato spargat exanimem suo.

**CHORVS QVARTVS.**

Filiae Sion.

Si pectus gemitu, brachia planctibus,

Si rivis oculi sufficient novis,

Extremam sociae dicite naeniam,

Dum funus patriae condimus ultimum.

≤line=1370≥ Huc moestae facies squalor et orbitas,

Funesti huc gemitus, huc iterum dolor

Postremumque veni. Non solitis placet

Cor figi stimulis. Subde animo faces,

Quas nec continuis pupula fletibus,

≤line=1375≥ Nec lapsu minuat temporis orbita.

En, nudata tibi pectora solvimus,

Et crinem patriae pulvere sordidum.

En quae multiplici funere lividas

Sulcavere manus vulnera per genas,

≤line=1380≥ Irritata novo sanguine perpluunt.

Ploratus oculi quod datis, est leve.

Nil flendum solitis perpetimur modis.

Salsas vulneribns vergite lacrymas,

Et mixtim geminum per laceros mihi

≤line=1385≥ Vultus flumen eat. Sistite lugubrem

Hic pompam, comites, caraque pignora.

Molliri tepidis vulnera fletibus,

Componique decet parvula, dum calent,

Docta membra manu. Sindone cum deest

≤line=1390≥ Qua regum tumulo corpora contegas,

Infelix pietas, pondus inutile

Peplum barbarico stamine diditum

Et fluxam cidari detrahe carbasum,

Cui tanto miserae comimur ambitu?

≤line=1395≥ Nimis heu clari generis soboles,

Heu certa nimis! Accipe Princeps

Quae prima tibi lamenta damus,

Quae prima ferunt verbera planctus.

Accipe, Iosia, qui aetate duos

≤line=1400≥ Anteis fratres, qui morte duos,

Te suprema voce ciemus

Solymis sero nate tuendis,

Cito formosae nate parenti.

Misera heu mater! Nimis in luctus

≤line=1405≥ Fecunda tuos, quae te regio,

Quis victor habet? Misera heu mater!

Seu tua nondum funera sentis,

Seu nota gemis: quis sollicitae

Animum possit fallere matris?

≤line=1410≥ Captiva parens, orba, infelix,

Vidua vivi coniugia uxor,

Quos hic gemitus, quae verba dares,

Si tantus habet sua verba dolor?

Vos, o comitum turba dolentum,

≤line=1415≥ Ite ad planctus, explete vices

Dura mater abest; ite, sed illis

Quibus ipsa parens viribus ite.

Innuba quantum potis es virgo,

Animo totam concipe matrem.

≤line=1420≥ Innuba quantum satis es virgo,

Paribus matrem redde querelis.

Occidis eheu! occidis eheu!

Tantum ad luctus catenae tuis

Puer infelix, quem spectabant

≤line=1425≥ Sceptra secundum, mors spectabat

Impia primum. Tibi Davidis

Fortia populi gesta vovebant,

Salomonis opes, Iosiae castos

Superum cultus, dignos solio,

≤line=1430≥ Dignos proavi nomine mores.

Superi vanas risere preces,

Zephyrique leves vota tulerunt.

Occidis eheu! Occidis eheu

Puer infelix! Tecum omnes

≤line=1435≥ Spes sub gelido marmore claudis.

Ades o nostri gaudia nuper

Splendorque chori, virgo puelle,

Huc castus ades, nec turpe sinus

Tibi virgineos tetigisse puta.

≤line=1440≥ Ades, et lacrymis implere meis,

Dum vulnus hians saniemque premo.

Heu vulnus atrox! Quo vita tibi,

Quo nostra omnis gloria fluxit.

Altum heu vulnus nimiumque patens!

≤line=1445≥ Oblitus eras in quem fureres

Dire satelles, pueri qnando

Impete tanto ruis in iugulum.

Formose puer, patere intonsus

Per colla fluens lactea crinis,

≤line=1450≥ Non doctus acu, sed lege sua

Notos sese crispet in orbes.

Ora parentum confusa notis,

Lumina blandae matria amores,

Lumina celsae frontis honorem,

≤line=1455≥ Claude aeternis claude tenebris.

Niveum roseis iunge labellis

Propius dentem, strictius aequo

Ora tetendit ultimus ardor.

Tende sub imum brachia pectus,

≤line=1460≥ Sceptroque habiles belloque manus

Ad funebrem flecte decussim.

Sic compositum quodcumque tui est,

Iosia, ignoto redde sepulchro,

Patrium Assyrius diripit hostia.

≤line=1465≥ Sed sic compositum condite Iosiae

Quod mortale fuit; non violabilis

Pars nostri melior vulneraque et necem

Tristesque inferias spiritus effugit.

Nequidquam solito carmine praeficae

≤line=1470≥ Affantur positum corpus et impio

Decertant animum iungere funeri.

Manes innocuos inter et Abrahae

Exceptus patrio est parvulus in sinu,

Securusque feri Nabuchodonosor

≤line=1475≥ Aevum laetus agit.

Nec turpi Iosias occubuit nece,

Quem non rex animi terruit impotens,

Elati tumidos nube supercili,

Non pendente minax vulnere carnifex.

≤line=1480≥ Alio luctus vertite vestros,

Alio planctus; sua iusta tulit

Lacrymasque puer de tribus unus.

Qualis cupido sectus ab ungui

Flos veris honor (quem virgineae

≤line=1485≥ Carpsere manus, dum quaeque sibi

Sertum arguto pollice nectunt)

Cui sua nondum forma recessit,

Cui sua sensim forma recedit,

Nec enim tellus iam mater alit.

≤line=1490≥ Talis vestros pueri vultus

Nunc candor habet, cedensque genis

Decor extremus quiddam solito

Plus more micat, ceu supremo

Natura parens munere funus

≤line=1495≥ Dignata novos afflet honores.

Scilicet istae timor armato

Meruere manus esse tyranno,

Vix bene balba voce parentum

Pappare infans nomina doctus

≤line=1500≥ Scilicet olim bella moveret,

Patriae quaerens ubi forte locus,

Sortisque memor quam nosse nequit.

Si tamen aequum tollere censes

Quidquid possit metui quondam,

≤line=1505≥ Et idem iustum tutumque putas,

Evilmerodach reliquamque tuae

Spem tolle domus. Hac lege licet,

Metui possunt. Nempe Assyrius

Rex Sennacherib (dignus ab illo es

≤line=1510≥ Tertius heres) iugulum natis

Dedit incautus, quasque colebat

Cernuus aras, victima maior

Sanguine sparsit.

Parcite longis turba querelis.

≤line=1515≥ Fugit ardenti levis hora rota,

Nec nisi furtim licet esse piis.

Conferte suos Iosiae fratres,

Donaque tumulo mittite raptim,

Qualia deceat mittere captas,

≤line=1520≥ Non quae Solymis stantibus olim

Traheret pompae regius ordo.

Parvi o manes, puri o manes,

Vmbraeque nihil lucis egentes,

Laeti ad plures ite Isacidas.

≤line=1525≥ Ite, et proavos visite reges.

Nihil ad funus conferre pius

Genitor potuit carius istis:

Oculi nostrae sidera gentis,

Geminis pulsi sedibus orbes,

≤line=1530≥ Quorum ad nutus proceres nuper

Populique omnis turba tremebat,

Vltima nostri fercula adeste,

Non parva tamen fercula luctus.

Cardine verso crepuere fores.

≤line=1535≥ Adest tyrannus, et quidem irato gradu.

Adhuc tumescit. Ite diversae, aviae,

Et cara celeres pignora in tuto abdite.

En barbarorum tota carnificum manus,

Comitatus illo dignus, e foribus ruit.

## 12. ACTVS QVINTVS.

*Sedecias oculis effossis foras producitur, et Babylonem amandatur.*

Nabvchodonosor. Sedecias.

≤line=1540≥ Nab. Bene est, abunde est. Solyma nunc tandem iacent.

Sic perfidorum decuit Isacidum ultimas

Spes quoque recidi, regiam ex imo domum

Subruere. Flecti quod nequit, frangi potest.

Nunc, anime, regnas, nunc tibi nemo hostium

≤line=1545≥ Abiit inultus. Pudeat irarum deos.

Nostris deinceps Graecia excluso Iove

Adolebit aris, dicet Alciden suum,

Cana nitentes populo impediet comas,

Regumque dextra stipitem ultorem geram.

≤line=1550≥ Vnam tamen deesse vindictae queror

Laudem beatae, fuerat haec populo palam

Manus probanda, non domi occluso male

Perdenda virtus. Lictor huc vivum trahe

Regis cadaver, sanguine natorum et suo

≤line=1555≥ Vulnere cruentum. Reblathis spectaculum,

Rebellibusque nobile exemplum dabit.

Audire miseri cominus questus placet.

Vos facite regem nemo vicinum indicet,

Caecisque totae gressibus pateant viae.

≤line=1560≥ Sed. Quis cespitanti cogit incertum gradu

Properare ductor? Trahito quo lubitum est, sequor,

Vel ad tyrannum. Quisquis es tamen, precor,

Ne filiorum membra proculcem parens,

Carusve sanguis lubricum fallat pedem.

≤line=1565≥ Violare furor est, ipsa quod tuto in loco

Natura posuit. Fallor? An tetri specus

Iter est ad umbras carcerisque antrum mei?

Illuc eamus, caecitas capiti impio

Parum alta nox est. Quid male hic superas domos

≤line=1570≥ Funus luesque oberro? Quid manes meos

Et insepultas vivus exequias traho

Mihimet parentans? Reddite sepulchro suum,

Aut rupis altae condite abstrusum specu.

Non ille primis solibus pateat locus,

≤line=1575≥ Non ille seris; quid mihi impendat diem

Perdatque Phoebus? Nocte non una obrutus

Liberior illic questubus vitam exigam,

Et iusta genitor liberis solvam tribus

Forsan inhumatis. Lacrymas oculi negent,

≤line=1580≥ Melius inanes sanguinem volvent genae.

Nunquam coire patiar hac venas manu.

Scrutabor ungui vulnera, et saniem extraham;

Non alius imber hos magis luctus decet.

Heu me! Per ipsas urbis ingredimur vias.

≤line=1585≥ Sentio, videmur; verba, quod possum, audio,

Tandemque nostris aliquis ingemuit malis,

Seu Medus ille est victor, et duro quoque

Vel ab hoste pietas exprimit luctus suos,

Sive est Hebraeus, voce qui timida ingemit,

≤line=1590≥ Spectatque trunci triste simulacrum ducis,

Sive hunc et illum miseret, utrumque alloquor.

Mihi dare gemitus parcite, haud pro me queror.

Dies ademptus, et patri ingesta orbitas,

Sed tum videnti. Vincla, carcer, servitus,

≤line=1595≥ Vindicta levis est; ferre quod merui, fero.

Nil ille lacero moveat e vultu cruor.

Meus est, nocens est, alius hanc vestem imbuit

Patriumque nati sanguis infecit sinum,

Innocuus aliquid iste virgineum rubet

≤line=1600≥ Lacrymisque dignum. Caecus hoc etiam scio.

Captiva turba, filiae heu! Quondam Sion,

Lamenta, lacerum crinibus vulsis caput

Vestrosque planctus filii insontes petunt,

Non pater iniquus. Perferam hanc molem mali,

≤line=1605≥ Clarisque nimium rebus evolvam miser

Perplexa nuper fata; praestabo fidem

Vtrique vatum, pone victrices rotas

Cum pars triumphi magna Babylonem invehar.

Sed non videbo. Luce ab amissa hoc erit

≤line=1610≥ Solamen unum. Nab. Macte divinum caput,

Oracla funde. Sed. Ludimur? An aures mihi

Violavit illinc hostia infandi sonus?

Non ludor, hic est bellua, irarum novos

Suffigit animo redditus stimulos dolor.

≤line=1615≥ Fit omne rursus et recrudescit nefas.

Regum tyranne, seculi exitium, lues,

Conviva miles, fortis ad puerum necem,

Sed patre revincto, sceptra quid foedas manu?

Non tibi vetustum nobili a stirpe est genus,

≤line=1620≥ Tellure natus regium incestas decus.

Solymam tui vicere, post pugnas tuum est,

Puerum cruore ludere, et strata super

Bellare mensa. Nab. Quis mei indicium facit?

Luminibus orbi forsitan Apellae vident?

≤line=1625≥ Sed. Visu carentem cetera ut lateant satis,

Tu non latebis. Coge membratim mori

Reliquos per artus, omne quo voces meant

Iter recide, non tamen sensum tui

Abstuleris umquam. Absiste qui noctem hanc regis,

≤line=1630≥ Solus sagaci nare deprendam feram,

Frangamque morsu. Nab. Quin tibi procacem prius

Linguam hanc revelli iussero. Sed. At vultu satis

Tuam tacens mutusque barbariem loquar.

Nab. Moriere. Sed. Quis me compotem voti facit?

≤line=1635≥ Non est tyrannus. Moriar. O laetum diem!

Te, te vel umbra Tartari erumpens specu,

Te pater inultus prole cum tota petam,

Stygiamque vibrans propius ac propius facem

Sequar usque et usque. Nulla nox animum tibi

≤line=1640≥ Faciet quietum, nulla securum dies.

Nab. Vmbras minare, spectra quae caeci vident,

Dum tibi superbo colla prosubigam pede,

Vivumque vivus ipse post currum traham.

Curate famuli, tota Babylonem ocyus

≤line=1645≥ Pompa ut sequatur; iste praetentans viam

Baculo senili, currui adiunctus meo,

Diadema victi praeferat regis notam.

Sed. Ibo, ibo, magne ductor, et fortem manum,

Clarumque facinus hisce testabor notis.

≤line=1650≥ Adeste populi, quosque sublimis videt

Mundi Bootes cardinem ignavum premens,

Et queis perustum verticem Phoebus rota

Propiore crispat. Nullus haec taceat dies,

Totisque saeclis audiam infelix pater,

≤line=1655≥ Dum tu tyrannus. Adsit et vindex notet,

Quo te minorem gerere detrectas, *Deus*,

Suumque servet liberis epulum tuis.



# Back



