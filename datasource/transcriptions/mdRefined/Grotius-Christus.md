# Front

/

HUGONIS GROTII

TRAGOEDIA

CHRISTUS PATIENS.



Viro perillustri

PETRO IANNINO,

equestris dignitatis,

senatus Divionensis principi,

Regi Francorum ab interioribus consiliis,

eiusdemque Regis

ad Ordines Federatae Belgicogermaniae

legato.

Non erat quidem in animo, Vir Amplissime, ulla iuvenilium operum
editione famam forte imprudenter hactenus lacessitam denuo periclitari,
ac nunc maxime cum eo munere distringar, cuius gravitatem severiores
iudices non satis tuto collocatam apud eum existimabunt, qui istorum
lusuum nondum serio oblivisci didicerit.

Sed mutare institutum cogor, cum video maius mihi famae discrimen
subeundum esse, si cum tu mihi tot atque tanta beneficia et quidem tam
aperte praestitisses, memoriae eorum a me nullum publicum extaret
testimonium. Hoc est quod me excutere omnem paupertatem meam iussit, et
in ea quaerere munus non pretio tantum sed et mole exiguum et quod sic
etiam testaretur quam longe nostra omnia infra meritorum tuorum
magnitudinem iaceant.

Et ecce inveni quod offerrem, non trepidus et quasi fulgorem legationis
tuae respiciens, sed securus et certa fiducia exceptum a te iri ea
comitate qua literas et studiosos literarum foves, et quam ad me usque
demisisti.

Patere igitur quaso clarissimum nomen et Gallicis annalibus perpetuo
celebrandum huic libello asscribi, ut videant hoc signo homines me qui
gratus esse non potui, sponte tamen ingratum non fuisse.

Verissima Gallorum laus est humanitas, maxime in externos: sed tua illa
notos hactenus limites excessit, ideoque non genti communis, sed propria
est tibi.

Iuvenem, in quo nihil erat laudabile, nisi bonarum artium cupiditas et
eminentium virorum admiratio, animatum aspectu et sermone tuo, quod
multum fuerat, ultro etiam, cum dignitatis tuae venia id dixero, in
amicitiae interioris sinum admisisti. Insuper quae ad me ornandum
pertinebant eorum tu occasiones omnes rapuisti, animo non tantum benigno
atque propenso, sed prope dixerim, paterno. Quod nisi ista privatim mihi
praestitisses, quae sperare improbum fuerat, tamen quam mihi cara est
patriae salus tam tibi eram publico nomine obligatus.

Princeps ille vester fortissimus idem atque optimus, et qui amicitias
docet non utilitatis modo sed ex animorum integritate aestimare, ut qui
pro acceptis tanto maiora reddit quanto ipse omnibus maior est, saepe
quidem et summis beneficiis ostendit, quam cari sibi essemus Batavi,
nunquam tamen evidentius quam cum nostri causa te a latere suo seposuit.
Hoc enim tunc visus est dicere: En hic ille est cuius sapientia et fides
in nomen Gallicum, regnum hoc quod nunc est florentissimum, non modo ab
externis manibus servavit, sed ab intestinis quoque discordiis sanavit,
et quae maxime labefactata erant, maiestatem regiam, legum auctoritatem,
aerarii vires ita mecum restituit, ut a prima Francorum origine firmiora
nunquam fuerint, et ipsis vulneribus profecisse videantur. Hic est qui
si quando magnum hoc corpus aliqua sui parte morbum senserit ad
laborantia membra continuo mittitur, cuius adventu luxata in locum
redeunt, tumentia sidunt, diducta coalescunt. Huius ego mentem cunctis
artibus imbutam et gravissimis laboribus exercitam, huius provida
consilia, quibus ad res maximas uti felicissime soleo, vobis Batavi dono
periculosissimo hoc vestro tempore, ut ipso suasore aut bellum geratis
fortiter aut pacem faciatis prudenter.

Istam regis tui bonitatem, istam nostri curam tu quoque, Iannine
Amplissime, ad nos attulisti, et sive cum adversariis colloquia, sive
cum vicinis federa, sive ordinandus reipublicae status consilium
posceret, dixisti sententiam non ut Gallus, sed ut noster, imo hoc ipso
noster quia Gallus. Ab omni aetate oppressis iniuria gentibus in vestri
regni potentia subsidium fuit. Omnes per Europam sui iuris populi
libertatem vestris auxiliis acceptam non semel ferunt. Hoc sentiunt
Veneti, sciunt Helvetii et Rhoeti, meminit Germania. Sed propior inter
nos coniunctio, qui etsi imperio et locis separamur, totis tamen animis
unum sumus.

Vidisti quis esset cum huc primum appulisses ad te videndum concursus,
quam non ficti adventum tuum non tibi sed sibi gratulantium vultus, quia
ista navi duo maxima bona, regis favorem et tuam sapientiam advecta
interpretabantur.

Sed crede, expectationem, quae fuit maxima, praesentia tua longissime
vicit, neque te ulla ex parte tam laeti exceperunt homines quam inviti
dimittent, quandocunque te res Gallicae et curae maiores a nobis
revocaverint. Mihi sane quam id tempus triste venturum sit haud facile
verbis expresserim: auferet enim mihi praecipuam felicitatis meae
partem. Bene tamen est quod neque memoriam qualemcunque mei apud te,
neque honorem qui ex consuetudine tam illustri mihi contigit, unquam
poterit extinguere. Idque ipsum ut quam plurimi nossent, quando id mea
non parum intererat, hac publica allocutione curandum censui; qua animi
tibi devotissimi pignus Tragoediam hanc offero. Quod dignum te esset,
cum a me dare non possem, a materia sumsi, qua nulla est aut facto
acerbior, aut fructu laetior, aut undique sanctior. Haec eadem est quae
sola Christianorum mentes adeo dissociatas atque divulsas, et tanto
inter se odio certantes quanto amore deberent, ferme invitas adhuc
continet, neque in immensum a se invicem discedere patitur. Quo quidem
argumento non poterat inveniri aliud isti tuo animo convenientius, qui
iamdudum luctuosis huius saeculi dissidiis ingemit, et pacem Ecclesiae,
quam nos optare tantum possumus, etiam quantum in se est, est autem
plurimum, procurare instituit. Ut enim ea quae ad salutem necessaria est
veritate stabilita, in ceteris inter iniustum dominatum et effraenem
licentiam ordinata libertate, partes ambitione, avaritia, privatis
denique studiis et quae per bella invecta est maledicendi faciendique
impunitate plurimum incensae paulatim in fedus redeant, ad eam rem regis
vestri principum Christianorum principis auctoritas, tum vero tua ac tui
similium lenitas atque moderatio spem maximam praebet, quam aliquando ad
exitum perducat ille qui nos in commune sanguine suo redemit. Cuius
ineffabilis beneficii memoriam hac Tragoedia, si non fausto successu, at
pio conatu expressimus.



LECTORI.

Argumentum hoc, religionis non dubie caput, iam olim Gregorius
Nazianzenus in morem Tragoediae digerere ausus similes aliorum conatus a
morosis iudiciis exempli sui auctoritate absolvit, post quem Latino
sermone alii diem aggressi sunt, ita tamen plerique ut post se venturis
eandem materiam accuratius tractandi spem non praeciderent. Ad eorum
numerum nos postremi accessimus, dum studemus horas ab aliis
occupationibus recisas ita poeticis exercitiis permittere, ut
Christianis cogitationibus non perirent. Sed dum quaerimus historiam
Tragoedia dignissimam in difficillimam simul incidimus. Nam cum omnis
narratio quae ex sacris literis depromitur Poeticae inventioni quam
minimum indulgeat, tum haec ante caeteras multiplicibus circumstantiis
variata est, quas omittere negligentiae, invertere pene impietatis
foret. Harum autem nonnullae quam non ultro eum cultum induant quem
Tragoedia sibi proprium fecit, mihi quoque, nisi experto, vix crederem.
Habuit et hoc molestiae nonnihil quod multa per internuntios
repraesentanda fuerunt, neque enim per leges Tragoediae licuit, aut
capturam Christi miraculis insignem, aut cruce pendentis supplicium in
scenam producere; quin et ipsa inquisitio tum Pontificum tum Pilati ante
oculos poni, utpote intus facta, non debuit.

Ut autem ipsius Tragoediae dispositionem breviter indicem, ea circuitu
suo id tempus amplectitur, quod ab ea noctis parte, qua Christus post
coenam foras egressus est, ad vesperam sequentem, quae erat parasceue,
interfuit. Locus est partim in ipsa urbe Hierosolymorum inter templum et
praetorium, partim extra urbem in itinere ad sepulchrum, quod exemplo
non caret, uti nec chorus quem duplicem fecimus. Prior constat ex
feminis Iudaeis quae Iesum dominum nostrum non pro eo qui erat
agnoscebant, sed vitae sanctimonia et miraculis permotae prophetam esse
credebant, aut ex veteribus aliquem ad vitam resuscitatum, aut veteribus
non minorem. Posterior est custodia militaris. Mutas quoque personas
nonnullas inducere oportuit, ne loquentium numerus legitimum modum
excederet. Tales sunt apostoli novem, sacerdotes qui cum Caiapha
exierant, consilium Pilati et satellites, seniores populi turbae
permixti, mulieres Galilaeae et aliae a cruce redeuntes et mox corpori
affusae. Christo autem primas loquendi partes ideo tribuimus, quia
sequentia ferme ipso silente transiguntur, neque per alium potuit
commodius in ipso initio argumenti maiestas explicari.

Rogo te, lector, ut honestum otii, quod sane non superfuit,
oblectamentum benigne interpreteris. Quod si eius voluptatis quam ego in
scribendo cepi tibi pars aliqua in legendo continget, is eventus spes
meas vicerit.



IOSEPHI SCALIGERI

Quos gravida ingeniis aetas tulit ista poetas

Paucis nativo contigit ore loqui,

Larga quibus passim torrentia divite vena

Carmina non tacitae grandinis instar eunt.

Sed veteris genii frigent defecta calore,

Aut referunt aevi semina prava sui.

Sed quicunque tuos Groti divine libellos

Sola moraturos lumina docta leget,

Versiculos illos vel saecula prisca tulisse,

Saecula vel rursus prisca rediisse putet.



# Main



# 1. PERSONAE.

IESUS CHRISTUS dominus noster.

**Chorus Iudaearum mulierum.**

PETRUS apostolus.

PONTIUS PILATUS Iudaeae procurator.

CAIAPHAS pontifex maximus.

IUDAS ISCARIOTES.

Turba Iudaeorum.

NUNTIUS prior.

NUNTIUS alter.

**Chorus militum Romanorum.**

IOSEPHUS ARIMATHENSIS senator.

NICODEMUS senator.

IOANNES apostolus.

MARIA mater Iesu.

HUG. GROTII

TRAGOEDIA

CHRISTUS PATIENS.

# 4. ACTUS PRIMUS.

IESUS.

Qui futurae sortis immense arbiter

Rerum potente fata moliris manu,

Supreme mundi genitor, et genitor meus

Mundo prioris, omnia aequavi hactenus

≤line=5≥ Imperia factis; si quid ulterius iubes

Paratus asto; cuncta quae timeo feram.

Hac lege veni. Quem tamen finem gravi

Statuis labori? Nulla me vidit dies

Secura. Crevit ipse dum fertur labos,

≤line=10≥ Maloque patuit semper in peius via.

Paterna summi templa deserui aetheris

Nec natus exul. Pauperem pressi casam

Stabulique prima turpis incunabula

Male notus infans: parvus, infelix, miser

≤line=15≥ Iam dignus hostis rege Iudaeo fui.

Nondum annus alter ierat, aetati parum

Nimium tyranno, dirus Ephratias nurus

Orbavit ensis: turba puerorum cadit

Dum quaeror unus, meque dilapso fuga

≤line=20≥ Cruentus error perdidit tantum nefas.

Centum per orbem cognitus miraculis

Patrem probavi. Livor adversum furit,

Et ipsa virtus peius Herode nocet.

Pater quid istud? Semper agnoscor tuus,

≤line=25≥ Semper recusor. Persa me coluit magus,

Et ante parvos iacuit infantis pedes,

Suoque Mithrae praetulit sidus meum.

At Abrahami gens ab aeternis tibi

Seposita saeclis, priscaque Isacidum domus,

≤line=30≥ Excussit omnem mente degeneri Deum.

Hinc contumaces bella Pharisaei movent

Pietate fallax turba. at hinc in me trahit

Legum magistros dira pontificum cohors,

Illinc profani secta Sadoci minax

≤line=35≥ Regalis aulae purpura invisum premit.

Fidei quid ultra restat? ad nutus meos

Natura rerum cessit et fassa est Deum.

Undae liquentis ebrios potus bibit

Galilaea pubes. Depuli alienam famem;

≤line=40≥ Meam subegi: bisque vicenos dies

Ieiuna nullis ora violavi cibis.

Inter secantes dexteras crevit Ceres.

Satiatus ingens populus, et toto tamen

Plus est relictum. Flabra compressit notus,

≤line=45≥ Et aestuantis ira detumuit freti.

Durata siccos unda transmisit pedes.

Ferale morbi virus et membris grave

Arti negatum cedere humanae malum

Vox medica vicit. Longa caligo fugit,

≤line=50≥ Meaeque caecus dexterae debet diem.

Auditur ille qui nec audivit prius

Silentiumque rumpit in laudes meas.

Quid illa sanctis semper adversa et Deo

Hostilis Erebi dira pallentis lues

≤line=55≥ Non pulsa nostris legibus mortalium

Habitata linquit pectora et vocem tremit?

Post opera tanta non satis Christo fuit

Prodesse vivis. Victor ingenti manu

Fregi silentum regna, et infernum chaos.

≤line=60≥ Terris et astris et triumphato mari

Restabat orcus: per sepulchrales specus,

Per operta terris iura et umbrarum domos

Imperia misi. Funeris laceri calor

Animavit artus: mortis expulsum gelu,

≤line=65≥ Retroque in auras manibus patuit via.

Renatus ipso vivit ex tumulo cinis,

Meumque munus spirat. At Mors arctius

Regnare iussa nec solens damnum pati

Queritur retexi fata, nec census sui

≤line=70≥ Constare numerum. Pro tot umbrarum grege

Egomet reposcor victima horrendae neci.

Ergone tristis hora venisti tamen

Qua pereat orbis auctor et lethum premat

Vitae datorem? Ruit in exitium meum

≤line=75≥ Ferale tempus, quaeque nunc umbrat polum

Nox dum citatos agitat astrorum choros

Breves fugacis invidet vitae moras.

Quaecunque tandem vim parat capiti meo

Sors dura parcat trahere, ducentem sequor.

≤line=80≥ Impensa generi post tot humano mala

Post frigus, aestum, lachrimas, luctus, famem,

Accedat unum, moriar: alienae reus

Culpae peractus spiritum fessum exuam,

Castusque terras tingat ingratas cruor.

≤line=85≥ Iam venit ingens anima: iam mortem meam

Mercatur atrox infularum factio,

Scelerique pretium dicit. Exacta est mei

Bona pars laboris: omne praesensi malum,

Et quicquid atra nox tegit vidi tamen.

≤line=90≥ Mens ante corpus pendet. Horresco nefas,

Pressumque venis sanguinem exsudat timor.

Quo priscus ille cordis abscessit vigor

Diumque robur? Feror in aerumnas, feror.

Heu morte dura durius mortis genus

≤line=95≥ Animique tristis languor, an totus perii.

An spes salutis restat? Atque utinam patrem

Liceat precari. Lachrimis certe meis

Nihil negare solitus aliquantam mali

Partem remittat. Fas sed aeternum Dei

≤line=100≥ Et praestitutus ordo venturi vetat

Tot ante saeclis fixa totque oraculis

Cantata vatum nescit in finem ruens

Flecti voluntas. Sed quid infernae moror

Calcare echidnae virus et torti vagum

≤line=105≥ Draconis agmen terere sublimi pede?

Primi parentis morte sanandum est scelus.

Morbum furentem sanguinis largus mei

Piabit imber. Gaudeat dira nece

Genus superstes: gaudeat mortalium

≤line=110≥ Quodcunque busto restat, et gentis piae

Cineres sepulti. Viximus viventibus:

Moriamur in commune. Non possunt meae

Perire clades. Cuncta debemus mala

Promissa terris, vincula et flagra et crucem

≤line=115≥ Titulumque sacrae mortis et fastidium

Gentis superbae. Turbine infesto tonet

In me parentis ira dum parcat meis.

Ne pereat orbis pereo. Terrarum omnium

Succedo paenis. Quisquis extremum colis

≤line=120≥ Utriusque Phoebi littus, aut recta face

Aestiva medius regna quae torret dies,

Quique in remota noctis immensae plaga

Glaciale plaustri sidus Arctoi vides,

Favete sacro. Poscor aris hostia

≤line=125≥ Et maius agno Pascha. Nostro sanguini

Donabit iras caede placandus pater.

Iam plena sacrum Luna post vernae citat

Aequata lucis spatia: plus aliquid die

Dies tamen videbit et perdet diem.

≤line=130≥ Excors Iuda, tu licet valida manu

Venias Quiritum cinctus et noctis metu

Adversus unum, non tuis capior dolis.

Prodis scientem: sponte festino mori.

At vos magistro lecta socialis cohors

≤line=135≥ Adhuc fidelis turba, post festas dapes

Lymphasque heriles, mystico carmen sono

Sacrate; dumque ad nota properamus loca,

Ubi multa tacitis leniter suspiriis

Respondet arbor, quas ego ad sedes vocer,

≤line=140≥ Quae lex amoris, quam favens vobis Deus

Audite euntes. Interim vigiles meam

Durate nocem, cedat ex oculis sopor,

Caelo supremas donec admoveo preces.

**CHORUS IUDAEARUM MULIERUM.**

Iam vehit praeceps per aperta noctem

≤line=145≥ Mundus, et pronae properant tenebrae

Auream coelo redhibere lucem.

Non tamen ductor celeris choreae

Phosphorus clarum revocavit agmen,

Mane nec primi roseum rubentis

≤line=150≥ Buccinae signum crepuere nostrae.

Nos apud magni penetrale templi

Noctis insomnes vigilamus horas,

Discat ut sanctis precibus piatum

Crastinam pectus celebrare Phoeben,

≤line=155≥ Qua iubet fruges meminisse raptas

Memphidos regi metuendus exul.

Hoc sacrum totas viduabit urbes,

Quaque Iordanes toties novatos

Ambitu certat satiare cursus,

≤line=160≥ Quaque se ripis negat et solutus

Stagna piscosae sibi miscet undae.

Ire miratur Solymam colonos

Dactylis faetum nemus et fragrantis

Balsami ferrum fugiente vena,

≤line=165≥ Unde non longe lituis avorum

Sponte concussi cecidere muri,

Monsque nimbosum caput aequat astris

Conscius fato senis irreperti.

Perdidit cives prius orbe merso

≤line=170≥ Cepheos regnum, sacra fabulosae

Dercetus mutans meliore ritu.

Huc Palaestinas properare gentes

Vidit Azotus geminaeque Iamnes.

Non Idumaeos Caparorsa clausit,

≤line=175≥ Non suos Lyddae tenuere muri,

Non decem princeps populis Damascus,

Non brevi nobis sociata regno

Impii nutrix generis Sebaste.

Venit et dictus populis dedisse

≤line=180≥ Prima scriptorum monumenta Phoenix,

Quem Tyros regum pretiosa luxu

Edit in lucem genitrixque Sidon.

Venit et siquis Syrus inter amnes

Audet intactos violare pisces,

≤line=185≥ Nec vagae numen metuit columbae:

Belus et quorum vada concolori

Turbidus vitro lavat, et vetustis

Finium bellis dubitatus Arnon,

Et quibus limo vada sulphurato

≤line=190≥ Pestifer donat lacus. Hic inertes

Spiritus nullos patiuntur undae.

Non tulit pinnas pelago natantes,

Non tulit remos mare verberatum.

Odit hoc omnes animas profundum

≤line=195≥ Et vetat mergi, nec odore quicquam

Saevius vastum minitatur aequor.

Ille depastus segetem veneno

Praeripit messes: abit in favillas

Omnis autumnus, cinis hausit arva,

≤line=200≥ Nequa non olim meminisset aetas

Vindicem flammam, piceoque coeli

Imbre damnatas periisse gentes,

Cum sale infelix mulier gelato

Sensit in saxum riguisse venas

≤line=205≥ Impie caros miserata muros.

Misit aeternam sine prole gentem

Littus Essenum, quibus una virtus

Foeta commendat viduum cubile.

Omnis in culpa Venus, omne lucrum

≤line=210≥ Aequa paupertas. Nimis o beatus

Qui suum nunquam numeravit aurum

Publico tantum vigil. Ille nostris

Maior aerumnis vitiisque maior

Lege communi socialis aulae

≤line=215≥ Postulat partem famis et laborum.

Quot fugis sparsos in utrunque solem

Posteros sero patris Abrahami

Colliget vesper? Tamen heu triumphi

More solemnem feriemus agnum.

≤line=220≥ Ipsa libertas semel ut recessit,

Quam dies primus dedit Azymorum,

Non redit, quanquam iugulo petita.

Pars tenet Batti steriles arenas

Corniger gentes ubi fallit Ammon,

≤line=225≥ Pars ubi Nili Macetes ad amnem

Victor aurorae stetit. An tacebo

Carcerem nostri generis vetustum

Coctili cinctam Babylona muro,

Culta vel Tauri, dominumve Tybrim?

≤line=230≥ Quisquis extorris decora alta gentis

Nescit oblitus, neque saecla confert

Immemor, longo mala mollit usu.

Iustius sortem queritur malignam

Qui domi servit. Miserae tenemus

≤line=235≥ Semper Aegyptum, patriamque nunquam.

# 6. ACTUS SECUNDUS.

PETRUS.

Inimica nostro Romuli pubes Deo,

Profaniorque turba sacrifici gregis,

Quaeque innocentes non refugistis manus

In me venite vincula. En ultro reum

≤line=340≥ Vereque sontem. Quicquid est actum hactenus

Merui videndo; si quid est ultra mali

Merui timendo. Me petenti non face

Vincenda nox est, non Latina unum in scelus

Miscenda templi cum satellitio manus,

≤line=345≥ Non dux emendus, perfidoque amplexui

Ponenda merces: dabitur hoc gratis caput.

Huc huc adeste: stabitis, nec turbine

Collapsa subito terga percutient solum.

Dabo retorta sponte nodis brachia,

≤line=350≥ Et ipse plagis vultus occurret suis.

Saevire iam vacabit, an solae placent

Cum scelere poenae? Segnis est vester furor

Nisi in immerentes? Ratio constat criminum

Utrinque: vobis facta quod fateor mea,

Mihi quod negavi. Iudices sancti, quibus

Iurata testes venditant mendacia,

Audite facinus. Gente Galilaea satus

Terras reliqui mariaque ut Iesum sequar.

Proles Tonantis vera res mortalium

≤line=260≥ Haeres paterno missus imperio regit,

Adestque coelo liberator patriae

Captivus ille vester, et sceptri potens

Quem iudicastis. Impium agnosco genus

Ferosque mores stirpis et proavos truces.

≤line=265≥ Sic providae quietis et fati reus

Benignioris impias fratrum manus

Et dira pavidus ora respexit puer,

Qui mox vocanti Nilon impositus solo

Utrisque saevam depulit terris famem.

≤line=270≥ Sic lapsa ab astris mella et aetherias dapes

Pertaesa fixis rupe Sinaea patrum

Seditio castris praetulit Mosi Pharum

Et servitutem. Nemo vates entheo

Impune per vos corde concepit Deum,

≤line=275≥ Sed nemo inultus. Memphis, et rabies locis

Inclusa vastis, inque se armatae tribus

Adeo exciderunt, mox peregrini iugi

Mutata toties iura, et Assyriae domus,

Aquilaeque Magni, rupta cum templi sacra,

≤line=280≥ Mediaque victor aede Romanus stetit?

Peiora restant. Haec ministerio manus

Utinam placeret. Vertere infidas libet

Sedes, et omni sueta sceleri viscera

Eruere ferro. Testor infaustum nemus

≤line=285≥ Cui luctuosas Christus affudit preces,

Quaesisse caedem, mixtus ut vestro Cedron

Iret cruore. Tela compressit mea

Cui tela tenui, verbaque exemplo iuvans

Sanavit hostem. Pavidus, ut partem sui

≤line=290≥ Sine se iacentem sensit, huc vertit faces,

Visaque Malchus aure vindicta minax

Et saeva quatiens vincula incurrit manum

Notam medelis: tactus aufugit cruor,

Rediitque trunco pristinum capiti decus

≤line=295≥ Nocuisse Christo profuit tantum. Sed o

Scelerata turba vulneranti parcitis,

Trahitis medentem Tu quid omnes per reos

Te, Petre, differs? Si magistrum vindicas

A te inchoandum est. Ille tu semper ferox;

≤line=300≥ Cunctas lacessens pectore invicto minas,

Primos ad ictus cumque fortuna fugis.

Rebellis et desertor et fluxa fide

Quid non patrasti? Robori quisquis suo

Spes credit altas, nec dolos animi timet

≤line=305≥ Frustra placentis, perfidis sed viribus

Incumbit, huc respiciat, exemplum grave

Sortis caducae, quamque sint fragili loco

Humana, primos usque sed punit suus

Error superbos. Quid meis restat malis?

≤line=310≥ Abominando scelere faedavi dapes

Potus et unda. Hoc ne quod tantum nefas

Iurare potuit ore gustavi impio

Veneranda mensae sacra? Proh pietas, et hos

Ergo fugaces Christe lavisti pedes?

≤line=315≥ Quis me nivosis despuens Libani iugis

Gemino citatas capite Iordanes aquas

Satis piarit? Tune Callirhoes liquor,

An vos alumnum poscitis patrii lacus?

Non ipse Nereus quem super Nilus ruens

≤line=320≥ Caerulea turbat ore septeno vada,

Non illud olim quod stetit proavis fretum

Rubente crimen abluat fluctu meum.

A me petendus imber. Heu cessant adhuc

Lamenta? Lachrimis contumax vultus fluat.

≤line=325≥ Sic sic eundum est. Verbere illiso sonet

Crudele pectus. Hi decent ictus manum.

Miserande debes haec tuis Cepha malis,

Quid das magistro? Non ferunt luctum parem

Quae facio quaeque patior. Ut totam occupet

≤line=330≥ Nox ista vitam seque flendam per meos

Dispenset annos, spiritus medios tamen

Gemitus relinquet, nec satisfaciet malis

Interque luctus anima deficiet suos

Iam fletis oculi? Flere vos decuit modo,

≤line=335≥ Tunc cum precandi tempus, at vos languido

Captos veterno vetitus oppressit sopor,

Certe priusquam staret hostile ad forum

Ac ter negantis ora respiceret reus,

Alesque lucis crimina occineret mea.

≤line=340≥ Quae me recondet regio? Qua maestum diem

Fallam latebra? Quaero nigrantem specum

Qua me sepeliam vivus, ubi nullum videns,

Nulli videndus lachrimas foveam meas.

PONTIUS PILATUS. CAIPHAS.

Tarpeie superum rector, et magni pater

≤line=345≥ Mavors Quirini, quosque nunc melius colit

Urbs domina rerum, gentis eversae Phrygum

Prisci Penates, quando continget mihi

Vestras ad aras trahere votivos greges,

Ubi tecta coelo paria et auratas trabes

≤line=350≥ Gemmis rigentes, quaeque plausu personat

Populus subactis iura qui populis dedit

Theatra cernam, teque terrarum arbitrum

Magnanime Caesar, sive praesentem colit

Tua Roma supplex, proque toto quem dedit

≤line=355≥ Te poscit orbe, seu togatis coetibus

Te molliora regna Teleboum negant.

Ego nunc amicis heu procul, patria procul,

Honestus exul iubeor invisam polo

Fraenare gentem, quae superbo nomine

≤line=360≥ Pietatis odium moris humani tegit,

Scelerisque mundum damnat, et falso metu

Unius omnes pariter abiurat Deos.

Lex una legem nolle: non patitur regi

Infensus aliis error et discors sibi,

≤line=365≥ Simul rebellis turba iactavit iugum

Tam sueta vinci quam domari nescia.

Non sponte nostra, testor et fas et fidem,

Toties per urbes fluxit Hebraeus cruor.

Sed vim proterva gens et insociabilis

≤line=370≥ Ni patitur audet, regna tractantes manus

Saevire ratio saepe et invitas docet.

Sed ibo visum quid sacerdotum velit

Sibi turba, quorum trepida relligio sacro

Instante nostris pollui tectis timet

≤line=375≥ Quis ille, quem tot vincla totque homines premunt,

Ipso verendus ore nec sontem ferens?

Tu fare Solymi Caiapha princeps chori:

Quae nuntiatis scelera, quod fertis nefas?

CAI. Custos Latinae pacis, a summo duce

≤line=380≥ Nobis secundum nomen, adduxit sacer

Reum senatus. Scimus, haud nostrum putas

Obiicere poenis posse non meritum caput.

Sed hic magistra quos vetustas edidit

Ritus retroque longa defendit dies

≤line=385≥ Convellere ausus intulit mores novos:

Nec illud almae sedis arcanum timens

Templo ruinam cantat, et plenis Deo

Minatur adytis. Septimae lucis sacram

Turbat quietem, fasque de coelo datum,

≤line=390≥ Totumque Mosem legibus calcat suis.

Nec stetit in illis: sidera incessit furor

Summumque numen, plebe cum vili satus

Palam Tonantem vindicat patrem sibi.

Haec sunt piari morte quae vates iubet

≤line=395≥ Qui iura tabulis scripsit in geminis decem.

PON. Postquam ira belli mater atque auri fames

Artes nocendi reperit, et placidos suo

Praestare poterat nulla securos quies,

lnfirma per se vita communi metu

≤line=400≥ In fedus homines traxit, alternam docens

Opem pacisci. Moenia amplecti domos

Coepere, maius inde praesidium bonis

Subiere leges; poena respondet suae

Aequata culpae, redit ad auctorem malum:

≤line=405≥ Iustitia ab ipso crimine exemplum petit

Damno rapinas ulta, caedem sanguine,

Ut facere metuat quisque quod metuit pati.

Maiora poenis peccat humanis, Deum

Quisquis lacessit: magnus hunc vindex manet

≤line=410≥ Quem laedit. Ipse fulminanti dextera

Tremendus orbi cur suas mortalibus

Mandaret iras? Esse nec datur impio

Impune. Vecors mentis attonitae pavor

Exagitat illum, sentit ipsum quod negat

≤line=415≥ Et cogitur timere vim non creditam.

Non peragit unus tale supplicium dies

In hoc iubetur vivere, ut nomen necis

Necique siquid restat horrescat diu.

Sin patria quiddam iura diversum sonant

≤line=420≥ Commissa vestrae vocis arbitrio luat.

CAI. Quamvis avorum placita quod nobis manent

Donum fatemur esse Romanum, tamen

Omnis redacta iuris est nostri necem

Citra potestas; tu, cui magnus suas

≤line=425≥ Tradit secures gentis Ausoniae pater,

Ius imperii tuere. Quem trahimus reum,

Modo iam relicta sede natalis soli,

Ubi servat unda Caesaris nomen tui,

Haec usque ad urbis tecta populorum agmine

≤line=430≥ Stipatus ibat, vulgus in bellum ciens,

Nefasque clamans liberam Latio premi

Gentem tributo. Carminis magici nefas

Stygiumque foedus astruit fraudi fidem

Nihil quietum patitur: excantat rogos,

≤line=435≥ Et ipsa turbat busta ferali sacro.

Queis capta monstris turba novitatum sequax,

Dominum salutat, illius laudes canit

Praefertque eunti nobilem palmae comam.

His ille studiis fretus addicit sibi

≤line=440≥ Possessa quondam sceptra Davidis domo.

Motu ex rebelli, quid nisi caedes viros,

Flammae penates, vastitas agros manet,

Cum iustus in nos saeviet Romae dolor?

Unum perire satius, an populum putas?

≤line=445≥ Quin hic piamen omnium culpae datus

Cruore gentis redimat exitium suo.

PON. Ambigua prudens causa consilium expetit.

Intro est eundum. Vos foris, quando libet,

Restate. Vinctum milites sistent, ubi

≤line=450≥ Auditus a me iura pro factis ferat.

**CHORUS IUDAEARUM MULIERUM.**

Solymae turres regnumque vetus,

Cui victa tulit terra tributum,

Quae Niliaci finibus Isthmi

Procul Assyrium tendit ad amnem,

≤line=455≥ Cum procubuit tibi fuscus Arabi,

Mirata tuas cum venit opes

Decolor ustae regina plagae:

Tua certarunt foedera magni

Ambire duces, celsa Canopi

≤line=460≥ Qui sceptra tenent, et Chaldaei

Late domini gentis Eoae,

Virtusque mari Sarrana potens:

Nunc heu quali sub servitio

Nihil, externis nisi praeda, iaces?

≤line=465≥ Uni tellus desponsa Deo

Quoties quoties mutavit heros,

Ex quo auspiciis non coepta bonis

Nova creverunt moenia templi,

Populusque inter vincula natus

≤line=470≥ Secum rediens sua fata tulit?

Scelus Antiochi patrumque nefas

Sedet in nostra cervice, sedet.

Aetas quid enim dira refugit,

Quae caelestis potuit flammae

≤line=475≥ Prima silentes spectare focos,

Fusoque suum sanguine fecit

Sacra iratum meritura Deum?

Ergo Ionios sceleratas hominum

Commenta Deos turis acervo

≤line=480≥ Placans iacuit nostra iuventus?

Fratrum post haec tempora caedes,

Toxica manibus mista maritis,

Matrumque dolos, et quae nemo

Credere posset Iudaea tulit.

≤line=485≥ Bis Romanis cessimus armis,

Bis victores nostros victor

Perculit alter. Dominis tantum

Fortuna levis, nos iam toties

Transit eosdem.

≤line=490≥ Deerat nostris hoc nempe malis

Iuga cognatos diversa pati,

Dum pars Italas metuit virgas,

Partes alias regnat uterque

Fratrum proavis domita nostris

≤line=495≥ Ortus Idume.

Tu spes lapsis unica rebus,

Columen patriae, genus Abrami,

Quem fatidico pius ore parens

Sperare suum iussit Iudam,

≤line=500≥ Quem regis avi nablia cantant,

Vindex populi tibi sacrati,

Clausure tuos non frangenda

Pace triumphos, tunc cum leges

Feret unius Iudaea tuas

≤line=505≥ Inter famulas libera gentes,

Quando nobis quando toties

Promissus ades?

Si nos vatum, quorum miseris

Constat multa iam clade fides,

≤line=510≥ Nunquam in laetis carmina fallunt,

Non tu longe. Per te sancti

Limina templi, per iuratum

Patribus nomen, quod lingua loqui

Nostra veretur, consanguineos

≤line=515≥ Respice luctus, propera, propera

Sancte precamur, votisque piis

Tandem praesens disce vocari.

# 8. ACTUS TERTIUS.

IUDAS. CAIAPHAS.

Quicunque puras scelere servatis manus

Me fugite longe, fugiat et qui non nisi

≤line=520≥ Credenda peccat. Iste vultus polluet

Etiam nocente. Vos quibus fas et nefas

Discreta, quos non tota migravit fides,

Quibus est amicus, filiusn frater, piae

Quos mentis ullo nomine affectus tenent,

≤line=525≥ Occludite aures. Nesciat commercia

Tam dira mundus. Solus hoc norit nefas

Qui vendidit, quique emit. Ubi nunc pontifex,

Ubi dicta sacris turba, digna qui suis

Mactentur aris? Impium cerno gregem

≤line=530≥ Quo peius aether me videt dempto nihil.

Audite vocis praesules notae sonos:

Gratis loquemur. Sive testem quaeritis,

Habete verum, sive sontem quaeritis,

En confitentem. Prodidi vobis ego

≤line=535≥ Animam immerentem, prodidi sanctum caput,

Plusquam magistri. Scelere non possum manus,

Praeda levabo: munus ad dominos redit.

Habete lucro perfidi pretium doli.

CAI. Meritone culpes temet ac peragas reum,

≤line=540≥ Te stabit intra cura. Nec nos crimina

Aliena tangunt: nec tibi partas opes

Recipimus. A se nam cruentos respuit

Quaestus sacrato gaza Corbanae sinu.

IUD. Hoc fas et aequum vestra si pietas docet,

≤line=545≥ Probare facinus, execrari praemium,

Ibo, ibo ad aras et nefando munere

Templum impiabo. Nil ibi frustra Deum

Pro me precabor, vos sed ut culpa pares

Par poena teneat. Debita haud ultra moror

≤line=550≥ Supplicia: dirae mortis ad nigros specus

Dux ille vester praeeo, vos aequum est sequi.

Coeli imperator, si nec ignavus vides

Humana, nec te fulmine armatum truci

Frustra timemus, terra quid meruit tua,

≤line=555≥ Quod tale monstrum portat, aut Sol, quod videt?

Si vetera credi genera poenarum iubes,

Accedat unum. Littus eripiant mihi

Demissa coelo maria, me fluctus premant,

Et fiat hominis poena quae mundi fuit.

≤line=560≥ Liquefacta taedas astra sulphureas vomant,

Quantumque coelo est ignis, hoc una caput

Feriat ruina. Quinque non tantum nefas

Fecere populi. Pandat arcanos sinus

Et inferorum claustra magnum iustius

≤line=565≥ Non ulta Mosem terra. Iam quicquid mali est

Tuus in minora scelera consumsit furor.

In vindicando filio lentus pater,

Exitia machinare terrifica, horrida,

Nondum reperta. Facis? An haec faciet manus

≤line=570≥ Quod tu recusas? Dira coeligenum exulum

Feralis acies nata punire impios

Et facere, quid me hostile circumsistitis,

Quid territatis? Iamne apud manes mea

Decreta poena est? Venio. Quam partem sui

≤line=575≥ Mihi saevus aperit carcer? Hanc, ubi sontium

Pater ille, cuius non litanti dextera

Frater recentis quarta pars mundi iacet?

An illa poscit regio, nostrorum ducum

Ubi turba maior, quos super mole eminet

≤line=580≥ Socer infidelis, qui suo ferro incubans

Invidit hosti regiae caedis decus?

Placet ante cunctos ille, qui rapto patri

Solio superbus, perdidit moriens humum,

Ultrice rutilas arbore implicitus comas.

≤line=585≥ En digna sese monstrat ad letum via.

Sequor hunc: Iesum praeeo. Supplicio pari

Anima anteverte sceleris eventum tui.

PONTIUS PILATUS. TURBA IUDAEORUM.

Horresco totus: nec quid aut sileam aut loquar

Decernit aniumus: liberant leges reum,

≤line=590≥ Invidia damnat. Fateor, offensam timens

Plebis patrumque crimen optavi datum,

Nullum repertum est. Quicquid obiecit sua

Satis ipsa prodens odia coniuratio

Silentio revicit. En illa inclita

≤line=595≥ Pharisaea pietas: quia sub exesi fame

Pallore vultus et supercilio gravi

Vano calentes ambitu ac cupidos opum

Animos retexit, fit nocens, spretor Dei,

Sacrilegus. Hinc tot illa scelerum nomina

≤line=600≥ Regnique crimen. Scilicet maris accolae

Inops inersque vulgus, et Galilaidum

Grex feminarum, spiritus facient duci

Tantos? Ad istas Roma trepidabit manus?

At ipse regem se negat terris datum,

≤line=605≥ Regem fatetur; unde non ullas sibi

Pugnasse dextras cum lacertos stringeret

Popularis hostis, sed feris mortalium

Odiis patentes traditas partes sibi

Verum tuendi: studia quos eadem iuvant

≤line=610≥ Paucos magistrae vocis imperium sequi.

Seu vera sunt haec, liceat impune eloqui,

Seu temere iactat falsa, quis mendacium

Capite expiavit? Seu furit, poena est furor.

Sed et ipse quem nunc annui cultrix sacri

≤line=615≥ Structum parenti traxit ad templum dies,

Qui iuncta fini regna Agenoreo tenet,

Famae stupenda facta narrantis fidem

Frustra requirens, imperii civem sui

Habuit satis sprevisse, nec ludibrium

≤line=620≥ Damnavit ultra; dictus Herodi aemulus

Fulgente ab ipso cultus ornatu rediit

Sed innocentem bis repertum saevior

Premit ira, metuens, credo, nequicquam scelus

Quaerens in illo, ne suum amittat scelus.

≤line=625≥ Animo semel praecepta proh quantam movet

Vindicta rabiem! Talis ereptam furit

Recipere praedam notus in silvis leo.

Pudet, at metus subegit aequum ut fraudibus

Vellem tueri, iusque furarer dolis,

≤line=630≥ Ceu contumacis impetum pelagi timens

Obliqua fluctus navis oppositos secat.

Mos est vetusto, si qua Iudaeis fides,

Veniens ab aevo liberum quo turgidas

Aestate ripas fugit Iacobi genus,

≤line=635≥ Quoties renato vere Titanis soror

Pleno refulsit orbe, populi gratiae

Unum e nocenti plebe donari caput.

Ego iam soluta non merenti vincula

Spe destinabam, sed meae clementiae

≤line=640≥ Elusit artes vis sacerdotum effera.

Quorum incitatu turba latronis petit

Vitam Barabbae. Prima miscendo manus

Semper tumultu, sanguine humano calens,

Insontis odio factus insons, publicum

≤line=645≥ Meruit favorem. Nunc et ancipitem metu

Non vana carae visa turbant coniugis,

Quam nocte tota tenuit irrequies sopor.

Meque illa iam per sacra, per superos rogat

Ne iura violem, nilque peccantem hostium

≤line=650≥ Gratificer odiis. Ergone Hebraeos patres,

Et studia temnam traditae gentis mihi,

Et una vilis anima tot subito mea

Benefacta perdet? Clausa nunc his moenibus

Iudaea tota est. Advenas quos ultimo

≤line=655≥ Ab axe misit orbis haud capiunt domus.

Quid si arma vulgus sumit, et coeptas semel

Non ponit iras? Scilicet iudex pius

Magnum merebor pace turbata decus

Meliusne morti dabitur? At culpa vacat.

≤line=660≥ Quin ista magna est culpa, quod fieri potest

Materia belli: ne periclo succubent

Imperia, saepe valuit in crimen timor.

Spes una restat: terga iussis milites

Secuere flagris, si truci spectaculo

≤line=665≥ Se forte plebis satiet iratae furor.

En qualis adstat! Sanguine et vibicibus

Rubent lacerti, vulnere exhaustum latus,

Humeros cruentos concolor vestis tegit

Mendacis ostri proque serto regio

≤line=670≥ Utrunque tempus asperae sentes premunt

Spectate miserum. TUR. Tolle et hoc purga solum

Visu nefando. Fige devotum cruci.

PON. Vestrumne regem? TUR. Nulla consortem sui

Patitur potestas. Iuris humani arbitrum

≤line=675≥ Quem Roma monstrat colimus. Unum Caesarem

Dominum fatemur. Caesari regnum eripit

Regnare quisquis sperat. Atque adeo tuas

Res intuere. Quam fidem praestas hero,

Si te timendum praeside exemplum incipit,

≤line=680≥ Impune magni laesa maiestas ducis?

PON. Crescit tumultus. Saeviunt procerum simul

Plebisque voces. Murmur incertum fremit,

Littorea qualis saxa ventorum fragor

Primus pererrat, cum procellas parturit

≤line=685≥ Coeli latentis ira, diffidit polo

Totoque trepidus nauta decedit mari.

Notus mihi iste strepitus. Haec subitam mala

Poscunt medelam. Vos piatrices aquas

Huc ferte famuli. Testor hos puros ego

≤line=690≥ Undae liquores, et meas testor manus,

Quas sordis expers imbre perfundit latex,

Nil sponte facimus: quod carens culpa perit,

Mea culpa non est. Iste vos teneat cruor.

TUR. Securus esto. Quicquid huius pendere

≤line=695≥ Caedes meretur sentiat nostrum caput,

Nostrique generis sera posteritas luat.

PON. Ergo hic, ubi inter nobilis crustas soli

Surgit tribunal, iuris augusti locus,

Sedens profabor. Trahite damnatum cruci:

≤line=700≥ Servile rex Iudaeus exitium ferat.

**CHORUS IUDAEARUM MULIERUM. IESUS.**

Te, te miserum plangimus omnes,

Tibi cum fletu lamenta damus;

Seu tu nigrae cura volucris

Raptus in altum flammante rota

≤line=705≥ Sentis dominos rursus iniquos,

Seu captivae quondam patriae

Sero nimium credite vates

Lachrimas fatis reddis iisdem,

Seu qui nuper, post Iordanis

≤line=710≥ Puro lotas flumine gentes,

Nihil incestos veritus regum

Culpare toros, morte luisti

Saltatricis vota puellae,

Seu priscorum quicunque virum

≤line=715≥ Idem atque alius redditus orbi

Merso vitiis consulis aevo,

Sanctus certe; tua quod virtus

Et facta probant. Non tu posthac

Denso comitum stipante choro

≤line=720≥ Niveos mores et clara poli

Regna loqueris; non te aspiciet

Caecus sibi vix credulus ipsi

Vultu ignotum cernente diem;

Non clementes fugiet tactus

≤line=725≥ Omnibus herbis invicta lues,

Non te vires praebente tuas

Auctu tacito totidem panes

Hominum totidem millia pascent.

Vera exacti regula moris,

≤line=730≥ Prope plus vita quam voce docens,

Modo sectatrix quem turba premens

Angusta nimis littora questa est,

Montesque sua plebe minores.

Modo cui vestes, cui vincentes

≤line=735≥ Pondera ramos substravit ovans

Festo cantu nostra iuventus,

(Quid non possunt fortuna levis

Rerumque vices?) deserte tuis,

Prodite saevo duceris hosti,

≤line=740≥ Vindice nullo

Non ita dudum spes afflictis,

Unaque cunctis medicina malis

Vinctae loro cessere manus.

Per quem muti potuere loqui,

≤line=745≥ Nunc ecce taces. Repetit plagas

Aperitque novo verbere sulcos

Nobisque suas venditat iras

Romana cohors. En membra fluunt:

Nulli proprius dolor est parti,

≤line=750≥ Sed confusos abit in rivos

Unum toto corpore vulnus.

Fatine etiam tute minister

Poenaeque tuae portitor ibis?

Quis migrantes habitare domos

≤line=755≥ Consuetus Arabs, regnansve cava

Rupe tyrannus tam dira iubet?

Necet o utinam pressum ligni,

Feralis onus, membra fatiscant,

Rumpatque labor tenui haerentem

≤line=760≥ Limite vitam. Votum fuerat

Sic posse mori. Quantis eheu

Servare malis? Fers ipse crucem

Quae te, quae te miserande feret.

IES. Ne Iudaeae, ne me nimium

≤line=765≥ Plangite matre. Vestro generi

Vobisque istas Solymae lachrimas

Servate nurus, quibus exitium

Triste minatur funeste dies.

Venient annis tempora paucis,

≤line=770≥ Cum faecundos uteri mulier

Questa tumores, dicet solas

Esse beatas, quas maternos

Nulla liquores pignora poscunt,

Cupiet tota cum rupe tegi

≤line=775≥ Misera et magnos sidere montes.

**CH. Eheu, dirae victima morti**

Non nos iterum visurus abis.

Non te lethi porta remittet,

Qualis nuper tibi clamatus

≤line=780≥ Sensit sensus esse reversos,

Venasque tua voce solutas

Iterum ferme riguisse metu,

Simul oblitum venit in orbem

Nigro surgens Lazarus antro,

≤line=785≥ Cum Sadoci domus errores

Malesana suos certo vidit

Teste refelli.

Pauci raro munere coeli

Potuere aliis reddere vitam,

≤line=790≥ Se nemo sibi.

# 11. ACTUS QUARTUS.

NUNTIUS PRIOR. CHORUS IUDAEARUM MULIERUM. NUNTIUS ALTER.

Tandem execranda barbara, infanda, impia

Facinora fugi, nec satis fugi tamen.

Quodcunque vidi sequitur, et totum scelus

Oculis oberrat. CH. Testis an certus venis

≤line=795≥ Supplicia vatis dira Galilaei ferens?

N.P. Si qua est sub oras gens relegata ultimas

Quae coelum et astra mariaque et terras Dei

Ignara cernit, pellit ubi caedes famem

Et mensa similes ponit epulanti dapes,

≤line=800≥ Non ista faceret. CH. Neminem insontis viri

Igitur misertum est, nemo ad haec gemuit mala?

N.P. Sane misertum est, sed magis fera non fuit

Saevitia quam dum parcit. Urgebat nimis

Exangue corpus pondere attritum suo

≤line=805≥ Infamis arbor, morsque iam steterat prope,

Sed lenis ille militum populus vetat

Miserum perire. Socius aerumnae datur

Libyes creatus urbe Theraea Simon.

Non illum amata ruris angusti quies

≤line=810≥ Defendit: urbis vitia fugientem premunt

Urbis furores. Tractus ergo non suo

Succedit oneri, nequis ambigeret trahi

Et immerentes. CH. Pande iam totam simul

Faciem maloru. Fare quis paenae modus,

≤line=815≥ Quas vis dolorum rupit in voce. Cupit

Animus quod horret scire. Ne parce auribus

Timor ipse finxit quicquid audiri potest.

N.P. Quae pars ab urbe frigidis Boreae patet

Proiecta flabris, cognitum bellis iter

≤line=820≥ Et certa semper cladibus nostris via,

Haec ipsa dirum Golgothae tollit iugum.

Non flore collem pingit herbescens humus,

Non laeta obumbrat arbor; albens ossibus

Taboque sordens squallet humano solum.

≤line=825≥ Iacent nocentum non sepultae corporum

Putres reliquiae. Quisquis aut ferro impius

Iugulum parentis hausit, aut matri suos

Foetus regessit, quisquis in fratris necem

Legit venena, quisquis ignotum hospitem

≤line=830≥ In nemore solo pabulum posuit feris

Hanc morte sedem meruit: agnoscunt suos

Tot scelera manes. Haec ubi infausta in loca

Vir Nazarenus languidum erexit gradum,

Praebetur aegri pectoris solatium

≤line=835≥ Qui lachrimosis editus myrrhae comis

Latex amarus dulce condivit merum.

At vix Iesus ore dignatus suo

Inane munus, respuit poenae moras

Luctuque forti totus incumbit malis.

≤line=840≥ Iamque ecce ruptis pervios venis pedes

Ferrum premebat, bracchia in partes duas

Diducta, gemino vulnere adstrictae manus.

Dum tanta patitur monstra, dum tellus abit

Surgente trunco, deque sublimi rubens

≤line=845≥ Destillat imber, nulla tormentis viri

Donata vox est, donec infixus solum

Stipes momordit. Tum, velut coelo suo

Sic propior, ora pariter atque oculos levat,

Et positus inter tanta (quis credat?) mala

≤line=850≥ Miseratur alios, et magis flendos putat

Quibus ista licuit facere, proque ipsis timet,

Reusque veros falsus absolvit reos.

Ignosce, clamans, magna delinquunt, pater,

Sed inscientes. Militum interea ferox

≤line=855≥ Et sueta praedae turba, non visu trucis

Poenae moveri: nescius flecti rigor

Expulerat hominem. Spolia nunc etiam petunt.

Nec operiri fata morituri vacat,

Viventis et cernentis exuvias iuvat

≤line=860≥ Secare: magna pars voluptatis ferae

Spectator ipse est. Ludit in parvo furor,

Virique cultus pauperes in quattuor

Ivere dominos, una textu simplici

Quae se tenebat dividi vestis negans,

≤line=865≥ Adiudicanda sorte, casus arbitri

Munus pependit. Non minus poena fuit

Et hoc, tueri compares poenae duos,

Quos saepe sera nocte praedonum duces

Timuit viator devio abstrusos specu.

≤line=870≥ Hos inter ipse positus ambiguum facit,

lllisne maior debeat populus necem,

An sibi salutem. Signat illos caedium

Numerosus index. Tale de medio nihil

Cum turba legeret, quaerit et scire expetit,

≤line=875≥ Quod culpa nomen, poena quem titulum ferat.

Stabat super pendentis obliquum caput

Triplices tabella vocis ostentans notas,

Inscripta quales charta quae Solymos docet

Caeleste sacrum crescit in dextrum latus,

≤line=880≥ Quibusque sollers Graecia in famam suas

Dimisit artes, et quibus leges datas

Mundus Latinae praeda virtutis tremit.

His sensus idem: nomen et patriam ferunt,

Ipsumque regem gentis Hebraeae vocant.

≤line=885≥ Postquam dolentis ore se pavit diu

Huc torsit oculos saeva gens antistitum,

Et reperit aliquid tanta patienti mala

Quod invideret. Tollat adscriptum decus

Praeses rogatur, ne vel ipsa vindicet

≤line=890≥ In morte regnum, seque privatum neget

Occidere verbo factus imperii potens.

At ille durus perstat, atque hominis modo

Donare vitam facilis hoc tandem negat.

**CH. Dum misera longos vita cruciatus trahit**

≤line=895≥ Quo populus adstat ore, quis circum sonus?

N.P. Non una facies: dissonae voces strepunt.

Pars maesta vultu ac corde defixo stupet,

Pars morte lenta fruitur, et quantum potest

Extendit iras. Motuum discordia

≤line=900≥ Alit ipsa motus: nanque miranda vice

Tristes acerbos lachrimae risus movent,

Risusque lachrimas. Fine Galilaeo procul

Comites secutae limen ad templi sacrum,

Modo quas ministras vita, nunc testes habet

≤line=905≥ Mors saeva amici, quo licet solo, fidem

Praestant dolendo. Lacerat haec vestis sinus,

At haec capillos, alia nudis ubera

Plangit lacertis, illius longe cavis

Resultat antris gemitus, hanc fletus rigant.

≤line=910≥ Stat ante cunctas moris exemplum pii

Pudica mater, lachrimas cuius tenet

Cernique prohibet dolor ineluctabilis.

Quo vertat oculos nescit: an figat solo?

Qua misera mente sanguinem aspiciat suum

≤line=915≥ Terra fluentem? Levet in altum lumina?

Dira videbit peste convelli ac trahi

Quos peperit artus. Cernere alterutrum timens

Utrunque cernit, seque permittit malis.

Propius parabat ire et amplecti arborem,

≤line=920≥ Sed haeret aegrum corpus, et medios gradus

Pedes relinquunt. Ipsa vox frustra exitum

Quaerit, potestque prope videri tristior

Pendente nat. Claudit huic sanctum latus

Bis sex sodales inter adamatus pio

≤line=925≥ Iuvenis magistro. Triste ut aspexit iugum,

Animasque dulces non minus vita sibi

Dum vita mansit, sentit ille aliam crucem,

Graviusque torquet ille spectatus dolor.

Sed utroque tandem fortior longi moras

≤line=930≥ Rumpit silentii. Sume depositum meum

uterque. Natum mater hunc pro me tibi

Posthac adopta, tuque Zebedaei puer

Quae fuit amici nunc tuam matrem puta.

Haec fatus iterum flexit in poenam caput.

≤line=935≥ At parte in alia verticem miles quatit,

Nostraeque gentis vulgus et gentis patres.

Tune ille, clamant, qui sacram rueres manu,

Idemque terna luce relocares domum?

Ostende vires. Ipse si tanti facit

≤line=940≥ Suamque sobolem magnus agnoscit pater,

Nunc opifer adsit, spesque confirmet tuas.

Per te data aliis ecquid auctorem suum

Salus refugit? Rumpe ferrum eo vincula,

Descende trunco. Petitur haec regni fides,

≤line=945≥ Iam te sequemur. Nec satis scindi probris

Astante turba fuerat. Est qui stipite

Suspensus, animum nunc quoque homicidam probat,

Nec fieri in ipsa desinit poena nocens,

Ac sic profatur: Ille si credi cupis

≤line=950≥ Quem Deus Hebraeae gentis elegit ducem

Nos teque serva. Non tulit vocem impiam

Culpae necisque socius, et tandem ferum

Ponens latronem. Nondum, ait, disces Deum

Et fas vereri, iusta quem legis sacrae

≤line=955≥ Vindicta deprehendit? Et peccas adhuc

Iterum luenda? Nostra debent crimina

Quodcunque patimur. Iste quid fecit mali?

Versusque ad ipsum: Parce, te, misero, precor

Mihi rex mihique dominus, et laetum tua

≤line=960≥ Cum te tenebit aula, sis nostri memor.

Ille annuit benignus, eque ipsa cruce

Largitur astra: Mecum, ait, mecum sacros

Tenebis hortos, veris aeterni loca,

Beatus hospes, antequam lucis parens

≤line=965≥ Aurora referat crastinum terris iubar.

**CH. Quid hoc? Repente subsilit motu solum,**

Et stare tellus nescit. Auratos tegens

Sol ipse vultus limite ignoto fugit,

Et saeculorum lege contemta diem

≤line=970≥ Abrumpit aether, noxque luci debitas

Invadit horas. Dira quas portant minas

Prodigia? Quanto est omnibus maius malum

Quod nec sui meminisse naturam sinit?

Sed feriit aures cursus haud longe pedum.

≤line=975≥ Tu quisquis ille es, quem satis nosci vetat

Caligo mundi, tam graves imple metus,

Aut solve. N.A. Periit. Habuit eventum furor

Damnatus astris, quemque, si possit, velit

Et terra fugere. CH. Nil queror. Lucem tibi

≤line=980≥ Coelum remitto. Tu tamen, quando loqui

Nobis relictum est, mortis effare ordinem.

N.A. Ut crescere umbras iussit, et medio aetheris

Cursu peracto longius Titan suos

Respexit ortus, igneae sensim comae

≤line=985≥ Perire, nulla nube praeductum caput

In se recessit. Quarta restabat polo

Iam pars diei, si tamen fuit hoc dies,

Audita vox pendentis, haud qualem halitus

Inter necem vitamque deprensus daret,

≤line=990≥ Sed fortis et sonora: Quid Deus o tuum

Me derelinquis? Turba crudeli ioco

Hoc ultimum fruitura, Thesbitae peti

Auxilia vatis ore mentitur fero,

Iamque adfuturum quantus aut ignem aut aquas

≤line=995≥ Coelo poposcit. Ille sed contra nihil.

Tantum cruore exhaustus et fractus malis

Sitim fatetur. Vase defusus latex

Amarus avidos spongiae laxat sinus.

Premit fluentem purus hyssopi viror,

≤line=1000≥ Quem levat in altum dextera adstantis viri

Protenta arundo. Tincta ferali mero

Ille ora rursus aperit et clarum intonat:

Habuere finem cuncta. Nunc animam hanc tibi,

Tibi hanc ego animam magne commendo, pater.

≤line=1005≥ Haec dum profatur spiritus verbis comes

Prorumpit una, nilque sensuros cruci

Artus relinquit. Ille iam liber tenet

Quamcunque sedem fortiter miseris Deus

Adscripsit. At nos perdito orbis sidere

≤line=1010≥ Infamia agitant monstra: nos peragunt reos

Superi inferique. Namque et umbrarum vaga

Cursat per urbem turba, quam sedis suae

Incerta tellus intimo eiecit sinu.

Laxata hiatu saxa deformi patent,

≤line=1015≥ Latumque functis fecit ad vivos iter

Compage rupta tumulus. Unum manibus

Coelum sepulchrum est. Redit antiquum chaos,

Non legis aequae gnara, non patiens vicis,

Sed qualis ante conditam lucem fuit,

≤line=1020≥ Nox atra populos intulit terris suos.

CH. Sed inter haec portenta quae circum crucem

Mens plebis? Ecquis vultus astantum fuit?

N.A. Lamenta fletu mixta femineo sonant

Tum siquis ipsi notus et vitae comes

≤line=1025≥ In morte adhaesit, ingemit tenebris u \[?\]

Piasque coelo tendit erepto manus,

Queriturque tantum facere dum licuit nefas,

Mansisse solem. Magna nec vitae satis

Sibi certa turba est. Parsque se, pars mortuum,

≤line=1030≥ Pars luget orbem. Cecidit Ausoniae furor

Saevus catervae: pacis ignarae manus

Torpent, et arma gelidus excussit pavor.

Dux ipse centum solitus imperio viros

Fraenare, iniqua iurat extinctum nece

≤line=1035≥ Heroa, cuius ipsa se tellus neget

Perferre poenas horrido motu gemens,

Quem luce cassum lucis aeternae fuga

Caelumque moerens asserant coeli genus.

CH. Quis iste turbae cursus ad limen sacrum?

≤line=1040≥ Nam causa in illis quaelibet credi potest

Nisi sola pietas. Hisne tam impuris Deo

Litare sperant manibus? N.A. Horrendum, nova

Prodigia et istuc vulgus attonitum trahunt.

Nanque ille pendens trabibus auratis tapes

≤line=1045≥ Multiplicis ostri, scissus in partes duas

Totus recessit. Prodita est sacri fides,

Vacuumque Hebraeae gentis arcanum patet.

Fatalis illa gentium quondam tremor

Sacrata Mosi cista, cui denas datum

≤line=1050≥ Servare leges, gemina quam volitans super

Umbrabat ales, quemque fecundo cibum

In castra rore fudit exemplo novo

Docens quietem septima nubes die,

Et virga cuius flore compresso ambitu

≤line=1055≥ Sibi victor Aron cidaris asseruit decus,

Templi illa veteris decora quae fuerant prius

Periere dudum. Magno in adyto cernitur

Nil praeter adytum. Quicquid ignotum magis

Timuere saecla, panditur, flammis micans

≤line=1060≥ Facibusque templum parte seposita sui

Admisit oculos, sive relligio feros

Pertaesa mores fugit et cerni dedit

Penetrale nudum, sive contemto loci

Horrore sola mente vult numen coli.

**≤line=1065≥ CH. Positone poenis fine quem mors attulit**

Natura tandem valuit, et tellus parens

Exanima placido corpora exspectat sinu?

An nuda pendent membra et aspectu impio

Sacrae profanant vesperam noctis ducem?

≤line=1070≥ N.A. Animos feroces sera relligio subit,

Ne non paratos praevia insignis sacri

Deprendat hora. Pontium accedunt ducem,

Laceros cruentis deripi crucibus rogant

Artus, priusquam victima Aegypti memor

≤line=1075≥ Festaeque puras poscerent epulae manus.

Reis duobus, media queis vitae ac necis

Haerebat anima, crura saevis ictibus

Illisa, dirus ossium mugit fragor,

Simulque tenues spiritus rumpit vias.

≤line=1080≥ Nec magis Iesu fata iam functo sua

Cohors pepercit Latia, sed vita vacans

Tremente miles lancea incursat latus.

Patuere ferro viscera et apertis aquas

Venis micantes mixtus effudit cruor.

≤line=1085≥ Sublata postquam corpora et vacuae cruces

Stetere, vultu turba non uno fugit,

Pars moesta, pars attonita. Quo ruitis viri?

Mactandum ad agnum? Vilis haec nimium hostia est:

Mactastis hominem. CH. Fallit ambiguus dies,

≤line=1090≥ An triste vulgus tueor, et muliebribus

Laniata palmis pectora et flentes genas?

At inde tardo miles Ausonius gradu

Trepidans ad altos praesidis tendit lares.

**CHORUS ROMANORUM MILITUM.**

O qui perpetua vectus in orbita

≤line=1095≥ Curru flammifero tempora dividis,

Ad cuius radios nocti vagus chorus

Vultu diffugiunt sidera pallido,

Qua nunc parte poli luminis arbiter

Interceptus abes? Quae tenebris via?

≤line=1100≥ Quis surgit medio vesper ab aethere?

Nondum te Tyriis navita Gadibus

Stridentem Hesperiis fluctibus audiit,

Non coelo rutilas surripuit comas

Nubes imbriferis faeta madoribus,

≤line=1105≥ Non interpositis Luna iugalibus

Fraternis hodie visibus obstitit,

Quae furtiva procul lumina colligens

Pleno circuiit cornua circulo.

An captum magico carmine Thessalae

≤line=1110≥ Te vinxere nurus? Quis Phaethon novus

Ignaris manibus frena regens equos

Egit signifero tramite devios?

Quod factum scelus est? Quo meruit diem

Nondum nocte data perdere saeculum?

≤line=1115≥ Ut cum visceribus viscera condidit,

Implevitque suis pignoribus patrem

Ieiuni soboles effera Tantali,

Aut cum sacrificae filius Iliae

Terrarum domini conditor imperii

≤line=1120≥ Cum vita pariter funera perdidit

Divisus lacero corpore centies.

An praescripta polo tempora finiit

Natalis superum qui fuerat dies,

Et quo stare prius desierant loco,

≤line=1125≥ Hinc nunc astra negant currere longius?

Quae natura tui poena placet tibi?

Quo moles rapitur tanta? Quis exitus?

Seu terras iterum fluctibus obruis,

Seu flammis dabitur vasta licentia,

≤line=1130≥ Ibit quo pelagus quod feret omnia?

Supremos cineres quis cinis hauriet?

Quodcunque est solitum quod novat ordinem

Non est hoc hominis, non populi malum:

Aut mundus patitur triste periculum,

≤line=1135≥ Aut mundi dominus. Rursus an impia

Titanum rabies fulmina provocat?

An Pythone malum saevius exstitit,

Lernaeaque draco peste feracior

Coelo vipereas opposuit minas?

≤line=1140≥ Ecquis nunc patrio fletur in aethere

Pressus morte Deus progenies Dei,

Donatore meri largior Evio,

Prosternente feras fortior Hercule,

Intonso medicus maior Apolline?

≤line=1145≥ Nobis praecipue nox gravis incubat.

Gratus quippe Deo sanguis et innocens

His fluxisse locis creditur. Hoc fuit

Quod tellus tremuit, quod puduit diem.

At tu summe parens aetheris artifex,

≤line=1150≥ Iratus vitiis, nec rigidus tamen

Confessos venia pellere supplices,

Humani generis crimine perditum

Mundo redde diem. Par semel omnibus

Unum flagitiis quaere piaculum,

≤line=1155≥ Quod non Threiciae relligio Sami,

Intellecta feris non cecinit lyra,

Non glebae soboles fatidicus puer

Tyrrhenos monuit doctor aruspices.

Idem nostra cruor crimina diluat,

≤line=1160≥ Quem nullo meritum crimine fudimus.

Hoc placatus ades sanguine mitior,

Et pro tot populis sontibus unicum

Insons sume caput. Non potuit dari

Aris ulla tuis dignior hostia.

# 16. ACTUS QUINTUS.

IOSEPHUS ARIMATHENSIS. NICODEMUS.

≤line=1165≥ Spectate cives, Pontii munus fero:

Ut condat hominem terra et humanae manus

Prece obtinendum est. Nescit Ausonia indoles

Vel sponte recte facere vel gratis male.

Omne est in usu facinus: bis mortem imputant,

≤line=1170≥ Illis sepulchrum. NIC. Parce vanis vocibus,

Iosephe, vel, si iusta tam dulce est queri,

Dimitte Romam, quaere propiores reos.

Quem plangis hunc non Romuli occidit genus,

Sed Abrahami. Vera quis sensa explicet

≤line=1175≥ Oraculorum et legis e coelo datae,

Quem mente tota maior inspiret Deus,

Quis dux perennes certior monstret domos,

Pilatus ista curat? An Latio innocens

Sub teste cecidit? Criminis falsi artifex

≤line=1180≥ Italum senatus, an sacerdotum fuit?

Iudicio in isto Caesarine an Caiaphae

Obtemperatum est? Transferas culpam licet,

Iudaea certe corda et ora, oculi quoque

Homicidium fecere: quod superest nefas,

≤line=1185≥ Hoc est Quiritum. Quam bene Hebraeis Deus

Manibus pepercit! Hoc quoque Italo militi

Invidit aliquis et scelus mallet suum.

Servire adhuc nos querimur? En caedem impiam

Impune licuit facere. Quid facere, inquio?

≤line=1190≥ Licuit iubere. IOS. Nicodeme unis ego

Devoveo diris Iliae et Sarae genus.

Pereant utrique. Tam diu quid fulmina

Cessant et imber piceus et mare pestilens?

Quid Sodoma tandem meruit? Haud ultra tui

≤line=1195≥ Me patria miseret. Saevior Babylonio

Victore victor veniat et castris premat

Urbem cruentam. Bella si non sunt satis,

Foecunda morbos seminet morbis lues,

Interque damna crescat. Accedat fames;

≤line=1200≥ Nullos recuset impotens rabies cibos.

Cunis in ipsis vagiens ferrum tremat

Infans paternum, redeat in matrem puer.

Dum verberantur moenia incussu gravi

Quaeratur hostis intus, et discors sibi

≤line=1205≥ In se arma vertat populus, in templum faces:

Cognata dirimat agmina obsessor ferus,

Flammisque et ense Solyma vastet moenia,

Trahatque domina compede Isacias nurus,

Nec vincla solvant septies anni decem.

≤line=1210≥ Populos per omnes miser et immiserabilis

Captivus erret populus, hunc iuris sui

Nulla ora, reducem nulla conspiciat dies.

Haec firma maneant vot. Nil moror hoc solum,

Quod ne premam ultra nulla tam gravis est fuga

≤line=1215≥ Quam non capessam, vel si Hyperboreo procul

Subiecta plaustro littora extorrem vocent,

Quae refuga fluctu Tethys ambiguo ferit.

Erit ille patria qui patet vero locus.

NIC. Hic inter alios foedus humanum genus

≤line=1220≥ Insedit error. Facta quis culpat sua?

Aliena quis non? Magna pars non crimina

Damnat, sed homines, dispari sententia,

Aliis severi iudices, faciles sibi.

Nos, quia profana voce non addiximus

≤line=1225≥ Morti immerentem, iura nec contra et fidem

Scripsit cruentum nostra decretum manus,

Nobis placemus, magna ceu virtus foret

Non esse magni conscium sceleris sibi.

At si fatemur vera, quis forti virum

≤line=1230≥ Defendit ore, quisve corrupta arguit

Livore saevo iudicum suffragia?

Quis commodavit legibus vocem suam?

Sic victa pietas fasque, dum sanctum caput

Illi loquendo, nos tacendo prodimus.

≤line=1235≥ Cum nil timentes feminae illius palam

In nomen irent, nos magistrum agnoscere

Segnes pavori noctis umbram obtendimus.

Iosephe, tandem nostra sese aperit fides,

Sed in peremtum. IOS. Vera tu, fateor, mones.

≤line=1240≥ Sed ille rapiens redditum vesper diem

Cura peragere iusta nos vigili iubet.

Non longe ab ipso Golgothae infamis iugo

Subter virentes arborum tegitur comas

Purum recensque rupis excisae cavum,

≤line=1245≥ Nondum occupata manibus sacris domus.

Tumulum senectae nuper electum meae

Nunc melior hospes habitet. Insignis viri

Notet sepulchrum magnus hiscenti lapis

Oppositus antro. Quis scit an mox sanctior

≤line=1250≥ Adveniat aetas, turba cum hanc sedem frequens

Et flexa regum capita pro templo colant,

Dignamque credant et mari et ferro peti?

NIC. Aqua pura fontis, vosque odoriferae plagae

Cari liquores, saeva quos tumuli fugit

≤line=1255≥ Tabes edacis, tingite hos vultus pios,

Intrate penitus ora. Non Deus hoc sinat,

Non fata, morti liceat ut quicquam amplius

Istos in artus. Si qua relligio inferis,

Non foeda tabes ossibus nudis fluet,

≤line=1260≥ Nec corpus illud ulla dissolvet dies.

IOHANNES. MARIA MATER IESU.

Veneranda virgo, certa progenies ducis

Sub iura cuius ivit Euphratis vadum,

Quicquid rubentes inter et fluctus iacet,

Utcunque casus asperi mentem premunt,

≤line=1265≥ Evince luctus, sume avitos spiritus

Regum ille sanguis. Fata te in tuto locant.

Fortuna vires ipsa consumsit suas

Toties nocendo. Post patrum raptas opes

Translataque olim sceptra in externas manus,

≤line=1270≥ Quod te vetaret esse securam fuit

Res una, natus. Ille te absolvit metu:

Timere iam nil orba paupertas potest.

MA. Lugere vobis forte Iohannes novum est,

Ego nata in hoc sum; ter decem annis amplius

≤line=1275≥ Non aliud egi. Nulla me species mali

Fefellit. Ex quo casta coelesti satu

Detumuit alvus, dira mihi, dira omina

Cecinere vates. Vidit haec Simeon senex,

Imaque in anima vulnus aspexit meum.

≤line=1280≥ Cum lancinatos inter infantum greges

Peteretur unus regio ferro puer,

Nondum ille tantis fecerat miraculis

Sese invidendum, perfidos nondum dolos

Et ficta quicquid turba Pharisaei tegunt

≤line=1285≥ Ipse arguendo traxerat caput in suum.

Spretor sacrorum, civica armorum tuba

Nondum audiebat. Una adhuc erat illius

Culpa: esse natum. Non tamen me terruit

Ferus ille dominus et suis etiam nocens,

≤line=1290≥ Non similis haeres, cuius instruxit dapes

Cervix recisa vatis, et amori impio

Donatus oculos pavit incestos cruor,

Non plebs recusans liberas voces pati

Et mille manibus saxa iaculatus furor.

≤line=1295≥ Instare nullum credidi nobis malum,

Quod maius esse poterat. Exemplo carens,

Quod nulla genitrix timuit, hoc solum fuit

Ego quod timerem. Misera, num voces meo

Quaeram dolori, potius an luctus premam?

≤line=1300≥ O magne (nanque hoc credo nunc etiam) Deus,

Cur ad minora regna venienti mea

Tibi placuit alvus? Cur ego ad poenam tibi

Electa mater? Nulla certe femina

Quae peperit hominem, quae virum fecit patrem,

≤line=1305≥ Tam saeva passa est. Nulla progeniem parens

Melius adepta est, nulla peius perdidit.

IOH. Quis maior aures planctus assuetas ferit?

Quod corpus istud Tyria quod velo tegit

Candente sindon? Ille quis venas senex

≤line=1310≥ Adhuc fluentes imbre odorato rigat?

Quis adstat alter? Impetu quanto ruit

Muliebre vulgus? Fallor et moestos genis

Subito micantes lachrimae vultus gravant,

An vera video? Mater, illi artus tui,

≤line=1315≥ Tuus ille sanguis. I, rape extrema oscula,

Imple parentem. Filii hoc restat tibi.

MAR. Anima heu longis defessa malis

In maiores suffice luctus,

Dum crudeles apud exequias

≤line=1320≥ Suprema dolor munera solvit.

Liceat niveum tollere peplum,

Carosque semel cernere vultus.

Tune ille miser? Talemne tuus

Mihi te populus, nate, remittit?

≤line=1325≥ Talem Solyme spectare iubet,

Solyme, cordi dilecta tuo?

Video fossum mucrone latus

Et traiectas vulnere palmas

Et qui ferro patuere pedes.

≤line=1330≥ Melius, melius, Phoebe, latebas:

Quid ad haec nobis monstranda redis?

Gens aetherei conscia motus,

Vosque imprimie quorum pietas

Partus olim venerata meos,

≤line=1335≥ Coeli inversas cernite leges,

Illum mecum lugete magi,

Quem signavit nova lux genitum,

Tenebrae occisum docuere novae.

Spes afflictae sola parentis,

≤line=1340≥ Quo non piguit vivere vivo,

Nobis rediit modo rapta dies,

Te demersum nox alta premit.

Utinam planctus, utinam notas

Matris lachrimas, nate, videres.

≤line=1345≥ Ego sum thalamis intacta parens,

Quae te verbo foecunda tuli,

Onus ignotum cum virginei

Stupuere sinus, mirique novem

Crevere tuo pondere menses.

≤line=1350≥ Ego sum cuius iam maturo

Ventre labores lare sub tenui

Regis proavi patria vidit.

Hoc tibi fluxit de fonte liquor.

Hoc sedisti sarcina collo

≤line=1355≥ Pelusiacis advena regnis,

Pharos exiliis cum fida tuis

Veteris culpae probra redemit.

Iudae soboles Memphide peior,

Si iam finem cepit rabies

≤line=1360≥ Et te nostri miserere potest,

Longas mortis mihi deme moras,

Aut si natus nondum satis est,

Adiice matrem.

O nate, nate, quicquid hic oculi vident,

≤line=1365≥ Hoc quod pependit, quod mori potuit meum est,

Meumque totum. Nullis in partem venit

Genitor, nec alter vindicat quicquam tui.

Ergo omnis uni pectori incumbit dolor,

Quod te aluit et te gessit. Ingratus bona

≤line=1370≥ Nescivit orbis, damna nec sentit sua.

Inops et indefensus obiisti necem,

Et nunc iaces inultus. Ex illis quoque

Te dante gressus qui receperunt suos

Nemo accucurrit. Ipsa nec turba aureae

≤line=1375≥ Ignara lucis ante contactus tuos

Ad te videndum venit. Atque aliquis cui

Per te redivit vita te patitur mori.

IOH. Vera ista quereris, vera. Nos toto cohors

Electa mundo filii comites tui

≤line=1380≥ En unde, quo decidimus? In nobis scelus

Omne est repertum. Noster est qui vendidit,

Et qui eieravit. Nec nota quisquam vacat:

Fugere cuncti. Doctor o veri unice,

Amore nobis frater, imperio parens

≤line=1385≥ Ignosce lapsis. Ille ego ante alios tuus,

Ego quem sacrato nox recumbentem sinu

Hesterna vidit, si quid affectus habes

Veteris per illum, domine, te affectum rogo.

Perque hanc parentem cuius in curam tibi

≤line=1390≥ Ego dictus haeres. Hanc ego ex aequo miser

Solandus ipse solor ut possum tamen.

Iam parce, mater, luctibus iustis quidem,

Sed temperandis, et tuis fulci bonis

Animum labantem. Laudibus crevit tuis

≤line=1395≥ Antiqua vatum charta: te caram Deo

Terras per omnes nulla non aetas canet.

Senioris aevi decora, quam longe tibi

Cessere matres? Nulla sic genuit parens,

Et nulla tantum. Foeta in aetate ultima,

≤line=1400≥ Quae temere risi sensit oracli fidem,

Et illa genitrix, cuius in Pharia puer

Proiectus alga vincere undarum minas

Iam didicit infans, prole non certant tibi.

Exigua loquimur. Ipse te observat polus.

≤line=1405≥ Festae tenebras noctis irradians face

Coelestis aulae turma parienti adstitit,

Cunasque adorans igneus superum chorus

Genitale cecinit carmen, et nixus sacros

Imitatus aether astra parturiit nova.

≤line=1410≥ MA. Fugiunt dolores. Laetior praecordia

Subit ille motus, quem pudico pectore

Puella sensi, cum mihi interpres Dei

Spopondit uterum, fataque extimuit diu

Tam magna matrem gerere vix docilis pudor.

≤line=1415≥ Maiora iam prospicio, et ante oculos meos

Omne est futurum. Nate, tu vadis pias

Nunc inter animas maior. Assurgit tibi

Sanctus parentum populus et coelum suo

Debet nepoti. Iam tuos mors pallida

≤line=1420≥ Sequitur triumphos, dum remolito novus

Exis sepulchro. Non diu terris tamen

Spectandus, en mox totus ad patrem redis.

Inde ex superna sede pacatis bonus

Das iura populis. Mille te linguae colunt:

≤line=1425≥ Nec meta regno. Trans et Oceanum tonat

Phoebumque nomen. Ferrum et hostiles nihil

Nocent furores: vincis, ac magni duces

Augusta pedibus sceptra subiiciunt tuis.

Quin tempus illud meta saeclorum prope est,

≤line=1430≥ Cum nube in alta tot sedebis gentium

Quaesitor, orbe cum reformato manet

Nox una sontes, una purgatos dies.



# Back



FINIS.

