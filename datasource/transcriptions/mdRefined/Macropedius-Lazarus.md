# Front

/

LAZARUS MENDICUS

Georgii Macropedii.

GEORGIUS BRUNONI SUO S.D.

Non possum, mi Bruno, post Italicas mecum communicatas fabulas, post
Romanae urbis ostensas antiquitates, post nonnullas, quae mihi negotium
faciebant, explicatas per artis tuae industriam difficultates aliaque
plura tui erga me favoris indicia, non possum (inquam) quin tibi rursus
in aliquo studeam gratificari.

Cum solo autem munere litterario (quod aliud non habeam) de me bene
meritos donare soleam, ipsumque tibi (quod pictura prope modum semper
rei litterariae coniuncta fuerit) non ingratum fore confidam, hanc
nostram *Lazarum* (qualis qualis est) tandem integram tibi dedico.

Nam cum animadvertissem quod ipsa, licet imperfecta, (dum ante annum
unum aut alterum populo spectanda exhiberetur) nonnullis placuisset,
nolui eam remanere acephalam, sed arrepto calamo quattuor posterioribus
ex tempore scriptis actibus primum ex tempore adieci, et ἀκεφάλῳ (quod
aiunt) μύθῳ caput indidi.

Accipe igitur, mi Bruno, ut ab amico profectum (licet exiguum) hoc

munusculum, et inter graves rerum urbicarum curas nostris subinde piis
facetiis animum tuum oblecta.

Vale, vir prudentissime, nosque ut soles ama.

ARGUMENTUM IN LAZARUM.

Laemargus opibus affluens, dum purpura

Byssoque tectus splendide cum fratribus

Et delicate victitat, nec inopibus

Nec ulceroso Lazaro (quamquam fame

Tabesceret) vel miculam largitur, at

Contra propelli ab aedibus caesum iubet.

Quare inter epulas gastrimargus mortuus

Ad inferos a diabolo detractus est,

At inopia defectus ac fame Lazarus

Ad Abrahae sinum ab angelis subvectus est,

Ubi (dum vorax perpetuo in igne affligitur)

Fruitur perenni squallidus solacio.



# Main



## 1. PERSONAE DRAMATIS.

Prologus Ancilla

Laemargus Diaboli 2 \<Belial, Astharoth\>

Tryphera Lazarus

Oeconomus Abraham

Daetrus Typhlus

Daemones Bronchus

Thraso Molobrus cum puero

≤line=3≥ Cynopa Angeli

Merimnus, Chorus ex pueris et puellis.

cum 4 fratribus:

\<Aphron, Cybicus, Etosius, Gauricus\>

## 2. PROLOGUS

Cum animos videret ad theatron plurium

Nuperrime spectantium ad sacras magis

Quam res prophanas affici, Macropedius,

Aliam rogatus ethnicam, desumpsit ex

≤line=5≥ Sacris libris, et comicos ex tempore

Descripsit hanc vobis agendam fabulam, ut

Vobis foret cordi atque nobis usui.

Ex tempore, inquam, angustia nam temporis

Ab epitasi atque errore coepit scribere,

≤line=10≥ Et mutuatus ex Hecasto protasin est,

Quam anno priore (si memineritis) edidit.

Oratque vos, quo huius rei modo veniam

Mereatur. Hanc enim dabit tandem integram,

Modo mediam partem eius ac novissimam

≤line=15≥ (Velut hactenus) placuisse vobis senserit.

Fortassis obiectabit illi quispiam,

Quod audeat sacerrimam rem et serio

Nostrae saluti a Christo Iesu proditam

Tractare comice et facere rem ludicram.

≤line=20≥ Fatetur ingenue, quod eadem ratio se

Saepenumero deterruit, ne quid suum

Vel ab aliis quantumlibet scriptum pie

Docteve, quod personam haberet Christi Iesu

Agentis, histrionibus seu ludiis

≤line=25≥ Populo exhibendum ex pulpito committeret.

Quapropter hunc nec matre natum virgine

Infantem, nec accisum, nec alveo sacro

Tinctum, nec opera mira patrantem, nec in

Cena ultima sese cibantem apostolos,

≤line=30≥ Sic neque ligatum, verberatum, proditum,

Spute illitum, caesum flagris, spina obsitum, in

Cruce mortuum, et denuo reversum ab inferis

Vivum resurgentem, ausit in proscaenium

Producere, indignum arbitratus et impium,

≤line=35≥ Christum gnatum Dei unicum et nostrum omnium

Salutis auctorem unicum sub imagine

Levis hominis procedere ad spectaculum.

Illos tamen non arguit qui ea scriptitant,

Si quo legantur, non agantur, scriptitant.

≤line=40≥ Solent enim plerumque plus afficere ea,

Quae verba personis dedere dramaticos.

Nihilominus, si excerpta sit sacris libris

Parabola vel historia honesta, ubi nec Deus

Nec Christus actor sit, sibi et aliis putat

≤line=45≥ Licere eam exhibere vobis comicos.

Cuiusmodi nunc exhibenda est Lazari,

Non ille quem iam quatriduanum a mortuis

Resuscitatum credimus, quod is sine

Filii Dei persona agi non possiet,

≤line=50≥ Sed illum agemus Lazarum parabolicum,

Qui iacuit ulcerosus ante divitis

Epulonis ostia et poposcit miculis,

Quae decidebant orbibus, saturarier,

At nemo ei quamvis famenti tradidit.

≤line=55≥ Haec de periocha iussit auctor fabulae

Me proloqui, rogatque vos, ut si cui

Iudicio in hoc rerum sacrarum visus est

Errare, ut is se moneat: audeo dicere,

Quod obstinata mente dum cognoverit

## 3. ≤line=60≥ Errata quamvis minima, non defenderit.

Valete cuncti, et si favetis ludiis,

Quieti adeste vos, rogamus maxime.

**Finis prologi.**

## 5. ACTUS I. SCAENA I.

Iambici trimetri.

LAEMARGUS, THRASO, CYNOPA.

Uxor mea est paulo ac velim tenacior.

Domi meae volui meis cum fratribus

≤line=65≥ Ientarier, ientaculumque in prandium

Et prandium in cenam atque cenam vesperam in

Noctem profundam ducere. Ast illa haud scio

Quos quaerat in scirpo (ut ferunt) nodos. Meam

Excusat aut post pocula aegritudinem,

≤line=70≥ Aut crastinum fastidium, suum deinde

Incommodum et fratrum omnium dispendium.

Quasi in epulis noctes diesque ducere,

Et usque pergraecarier non sueverim.

Quasi illa non habeat suis pro commodis

≤line=75≥ Servos et ancillas domi quam plurimos.

Quasi fratribus, mecum quod abliguriant

Ingurgitentve, non abunde suppetat.

Verum haec suae tenacitati callida

Praetexit, atque vafra comminiscitur.

≤line=80≥ At (ut inquiunt) tenax requirit prodigum.

Non sua sibi commenta frivola proderunt.

Heus heus adeste, qui otio, qui fabulis

Totum absque erili commodo teritis diem.

Malo siquidem duplum foris cum amiculis

≤line=85≥ Prodigere vel per aleam disperdere,

Quam simplum in aedibus meis cum iurgio.

Adeste, num vocavero vos septies?

THRA. Ere, adsumus. LAE. Quin advolastis ocius?

Tu, Thraso, abi ad fratres meos et singulis

≤line=90≥ Mandato nostro nomine, ut domi meae

Alacres sub horam prandii compareant.

Nullam quoque excusationem admittito. THRA. Haud

Admittam. LAE. Abi. Cynopa, ades. Curre ilico,

Nostroque veteri dic amico Daemoni, ut

≤line=95≥ Mox me adfuturum expectet ad ientaculum,

Paretque distillata vina tertio

(Primum omnium) cum saccharo canario,

Vel defrutum, vel hypocraticum, post crapulam

Nocturnam ut haec stomacho sient medicamini.

≤line=100≥ CYN. Sic dicam. LAE. Abi, atque revertere. Locutus mea

Cum coniuge ipsum sine mora ipsus obruam.

CYN. Id dicam, et hic ero prius quam creduas.

LAE. Videbo quid facturus es. Prodi aedibus,

Tryphera mea, huc; sunt quae tibi mandanda sunt.

≤line=105≥ Blande loquar, ne delicatis auribus

Quid obsiem. Natura namque mulierum

Huiusmodi est, ut nisi suavioribus

Verbis loquare et blandulis, nil impetres.

## 6. ACTUS I. SCAENA II.

Trimetri.

TRYPHERA, LAEMARGUS.

Men’ huc vocaveras foras, Laemarge mi?

≤line=110≥ LAE. Vocaveram. TRY. Ob quam gratiam? LAE. Quo epulemur et

Laetemur hodie, mea voluptas, splendide.

Ego iussi adesse Daemonem cum fratribus.

Tu fac coquantur, quae apparanda, lautius.

Pueris, puellis liberisque praecipe,

≤line=115≥ Ut omnia ex sententia tua apparent.

TRY. Mi vir, nihil tandem relinques liberis?

Aerarium nostrum quousque exhauries?

Numquamne quippiam repones parcior?

Admitte tandem obsecro parsimoniam.

≤line=120≥ LAE. Quid, uxor, his curis misera distringeris?

Nobis egendum, ut liberi sint divites?

Num aerarium nostrum in dies exhaurio?

Non pro decuplo centuplum reponimus?

Considera an queamus Eutychian domo

≤line=125≥ (Licet velimus) furculis expellere.

Non copulamus agrum agro, et aedes aedibus?

Non nostro in aere plurimi cum fenere?

Nonne reditus perpetui et irredimibiles?

An est quod in re familiari postules?

≤line=130≥ En plena divitiis domus. Triclinia

Superba pictis lectulis et cubicula

Eburneis cubilibus, tua scrinia

Referta bysso, purpura, et holoserico,

Nostrum utriusque cultui. Laquearia

≤line=135≥ Et cuncta fulgent atria peristromatis,

Tapetibus et emblematis. Purissimo

Vino atque olivo exuberant penaria,

Cumulata farre et tritico granaria,

Bonisque onusta reliqua promptuaria.

≤line=140≥ Armenta plurima gregesque plurimi

In pascuis uberibus, agri tritici,

Siliginis, vini atque olivi fertiles.

Tanta quoque frugum hoc anno erit abundantia,

Ut nec apothecas autumem nec horrea

≤line=145≥ Sufficere posse colligendis fructibus.

Quot inferet talenta nostro aerario

Haec tanta annonae copia? Et quibus omnia haec

Servabimus? Num sacrificis locupletibus?

Num sordido gregi atque inerti pauperum?

≤line=150≥ TRY. Detestor hos. LAE. An liberis, quos nescias

Utrumne sint probi futuri an improbi,

Parcive, nobis mortuis, an prodigi?

Esto, futuri sint probi. Fraudabimus

Uterque nostrum genium? Itaque, Venus mea,

≤line=155≥ Edamus et bibamus hoc die, et omnibus,

Quos fata utrique siverint, donec gulam

Titillat esca escamque gula diiudicat.

Cras namque (ut in proverbio) moriemur, et

Mox esse in aevum desinemus mortui.

≤line=160≥ TRY. Me obtundis his sermonibus, nec est quod iis

Respondeam. Ergo fruamur his praesentibus

Donec libebit et licebit iuvenibus.

Non transeat flos temporis. LAE. Iam mihi sapis.

Para igitur omnia quae gulam irritent, iube

≤line=165≥ Vernis tuis rerum satagere. TRY. Iussero.

LAE. Quid non huic persuadeam mulierculae,

Modo studeam blandirier. TRY. Cum Daetro ades,

Oeconome; sunt tibi quae foris praecepero.

LAE. Iube instrui mensas et argentum elui,

≤line=170≥ Sitque apparatus ferculorum splendidus.

TRY. Hac te levem, Laemarge, sollicitudine.

Novi ego probe quid deceat in conviviis.

Tu modo tibi atque tuis famem et gulam addito.

LAE. Licet, obsequendum mulieri. Ingrediar domum, et

≤line=175≥ Mutato amictu mox adibo Daemonem.

## 7. ACTUS I. SCAENA III.

Trimetri.

OECONOMUS, DAETRUS, TRYPHERA, CYNOPA.

Quid nos vocasti, domina? An est quod exsequi

Mandes? TRY. Emite duobus aut tribus aureis

Obsonia, viris quae decem suffecerint.

Ne parcite uni aut alteri sestertio,

≤line=180≥ Ut quaeque sint lectissima. OEC. Era, curabimus.

TRY. Curato tu, ne quicquam honori detrahas.

Curato, Daetre, sic coquas, ne quid gulae

Eri paret fastidium. DAE. Curabitur.

TRY. Curato, longam ne moram cura pariat.

≤line=185≥ Satagite. DAE. Et id curabitur. TRY. Cape sportulam. DAE.
Hem.

OEC. Praeter suum fiet era morem dapsilis?

Noctua volat. Quis comes erit vel assecla,

Cum abiverim, Laemargo eunti ad Daemonem?

Sed commodum, Cynopa adest. Cynopa, erus

≤line=190≥ Te intus moratur aegrius. CYN. Cynopa adest.

OEC. Ingredere. Tu Daetre, ad forum sequere. DAE. Assequor.

## 8. ACTUS I. SCAENA IV.

Trimetri.

LAEMARGUS, CYNOPA, BRONCHUS, TYPHLUS.

Quid noster inquit Daemones? CYN. Te sibi fore

Gratissimum, petitque ut ad se mox nihil

Cunctatus advoles, simul cum coniuge

≤line=195≥ Et liberis, quod ampliter cupedias

Ientaculo paraverit. LAE. Cum coniuge

Et liberis? CYN. Sic inquit. LAE. Etiam sanus est?

Habet quod agat uxor. Nuces quoque liberi

Nondum reliquerunt suas. Et eos meo

≤line=200≥ Sinam adesse contubernio? CYN. Saltem cupit

Te adesse quam primum sibi. LAE. Tu istac prius

Me veste purpurea indue. CYN. Hem cedo dexteram. LAE. Hem

Tibi dexteram. Fac byssus haec ex purpura

Decenter eniteat. Cave sis, ne quod ad

≤line=205≥ Decus vel ornatum attinebit, negligas.

CYN. Enitar, ere, pro viribus, ne negligam.

BRO. Se dives hic festiva amictus purpura

Ientaculo, Typhle, sumptuoso praeparat.

Spectabo cuius aedibus se ingesserit,

≤line=210≥ Si forte sit spes aliqua nostris ventribus.

TY. Quis dives hic? BRO. Laemargus hic, gulosus hic,

Nam praeter hoc, nescio equidem, an siet viro

Vocabulum. In tanta omnium rerum inopia,

Nostrae inediae si qua, Typhle, nunc solatia

≤line=215≥ Speranda sunt, a ditibus speranda sunt.

TY. Verum quidem quod, Bronche, ais, quod pauperes

Nihil queant impendere. Atqui divites

Nihil sinit tenacitas impendere.

BRO. Tentanda res. LAE. Composita sat iam vestis est.

≤line=220≥ Dactyliothecam porrige. CYN. Hem tibi annulos.

LAE. Hos pulveres festuculasque scopula

Caligis meis detergito et sandaliis.

CYN. Faxo libens. TY. Tam curiosus vestium

Cultus inopi mendiculo nil destinat?

≤line=225≥ Nihilominus (uti, Bronche, ais) tentanda res.

Videto quo diverterit. BRO. Curavero.

LAE. Sat. Eamus hinc. Foris moratur Daemones.

CYN. Morare adhuc. LAE. Quid adhuc morae? CYN. Festucae adhuc

A tergo adhaerent. LAE. Expedi. CYN. Sta paululum.

## 9. ACTUS I. SCAENA V

Trimetri.

DAEMONES, LAZARUS.

≤line=230≥ Quid nunc moratur? Eccum cum vincit suam

Uxorculam, se poliet usque meridiem. Hui,

Quis reptat huc mali ominis homo sordidus?

LAZ. Vidisse numquam te canis, David pater,

Iustum virum a Deo relictum, aut illius

≤line=235≥ Sobolem indigentem panibus; verum ego fame

Defecero, nisi quispiam refecerit.

Mi vir beate, quem Deus prae ceteris

Mortalium bonis beavit, obsecro,

Vel miculam panis iube mihi porrigi,

≤line=240≥ Quod tertius dudum dies illuxerit

Ex quo nec edi nec bibi nisi laticem

Subturbidum. DAEM. Soletur ipse te Deus

Et adiuvet, nos hic tibi nil coximus.

LAZ. Vel miculam siccamve panis crustulam.

≤line=245≥ DAEM. Prorepe ad aedes proximas; non mihi vacat

Tuis studere commodis. LAZ. Te obsecro mei

Misereat. DAEM. Ab hisne procul recedes aedibus,

Homo fetidissime? Abi in malam crucem, locum

Concede dignioribus. LAZ. Frater, abeo.

≤line=250≥ Ne quaeso mihi succenseas. Domine Deus,

Explodor usque ab omnibus, non aliter ac

Scobs aut peripsema abicior inutilis.

Hic purpuratus et annulatus comiter

Tractandus est. Experior hoc verissimum

≤line=255≥ Quod, dum superbit impius, miser uritur.

Sed hoc mihi unicum in omnibus solacium,

Quod pauperum suorum Deus miserebitur

Nec vota eorum prorsus interitura sunt.

## 10. ACTUS I. SCAENA VI.

Trimetri.

BRONCHUS, TYPHLUS, LAEMARGUS, DAEMONES.

Iam tandem abacto Lazaro Laemargus hic

≤line=260≥ Accedit aedes Daemonis. Sequamur hunc,

Paulo quod ille sit hoc viro benignior.

TY. Si Lazarus repulsus est, quidnam spei

Nobis residuum? BRO. Id experiri satius est.

DAEM. Laemarge, salve; quid moratus hactenus?

≤line=265≥ Iamdudum enim te expecto. LAE. Salve, Daemones.

Res mihi fuit cum uxorcula. DAEM. Quid ita? LAE. Quod ad

Rem aliquanto avidior est. DAEM. Id ingenium omnibus

Est insitum mulierculis. Eamus intro

Et poculis haec elevemus taedia.

≤line=270≥ LAE. Scite mones, sequar; praei, mi Daemones.

BRO. Nunc introgressis ditibus nos gnaviter

Hoc occupemus ostium, ne putridus

Et cui solet plus gratiae impertirier,

Nos antevertat Lazarus. TY. Ne cor tuum,

≤line=275≥ Mi Bronche, subeat ista cogitatio,

Nobisque quod fieri velimus, fratribus

Animo sinamus candido donarier.

Si praevenit nos Lazarus, locus prior

Debetur illi, nec dolo quovis malo

≤line=280≥ Nobis praeoccupandus est. Scio Lazari

Mentem (tametsi in summa inopia et inedia)

Tam candidam, ut ne miculam panis quidem

Praeripere cuivis gestiat. BRO. Sed longius

Abactus est sua purulenta ob ulcera, et

≤line=285≥ Lento gradu repedat ob aegritudinem.

Erimus priores eius absque iniuria.

TY. Mi Bronche, nil incommodemus Lazaro,

Quod verus ipse filius sit Abrahae.

Et utinam habere fata post novissima

≤line=290≥ Partem quietis merear hoc cum Lazaro.

BRO. Foribus priores adsumus. Sta pone me.

Tibi proximus stet Lazarus. TY. Stet Lazarus.

## 11. ACTUS I. SCAENA VII.

Trimetri, ut superiores.

LAZARUS, TYPHLUS, BRONCHUS.

Salvete, fratres. Quid spei pro his aedibus

Vobis refulsit, unde iam propulsus sum?

≤line=295≥ TY. Nos novimus rem, et indoluimus, Lazare.

Hic admodum nobis parum affulget spei,

Nisi forte post ientaculum aliquas reliquias,

Quae familiae haud sint usui, nobis dari

Contigerit. LAZ. O spem languidam! Malint suis

≤line=300≥ Dare canibus quam pauperi ipsas porrigant,

Rerum omnium ditissimi. TY. Tentabimus;

Quod si repulerit denuo, tolerabimus.

Neque enim sumus te digniores, Lazare.

Sed hoc die nihil alimenti nactus es?

≤line=305≥ LAZ. Quid hoc die? Iam tertius agitur dies,

Quod panem in os meum miser non intuli.

Dolor ulcerum, tormenta dira viscerum,

Et alumna mortis morte acerbior fames

Me indesinenter macerant, me concoquunt,

≤line=310≥ Et o utinam me morte celeri finiant,

Quiete tandem quo cupita perfruar.

TY. Tui me, amice Lazare, miseret profecto,

Et pro virili te iuvare gestio,

Nec (ita Deus Abraham patris nostri me amet)

≤line=315≥ Umquam bolum accipiam bonum, quem non libens

Et ultro tecum dividam. Sed obsecro

Te, ne mala haec quae pateris aut passurus es,

Mentem tuam labefaciant, sed omnia

Vincas pari patientia. Meminerimus

≤line=320≥ Iob ulcerosi itemque caeci Tobiae,

Qui per fidem, innocentiam et tolerantiam

Meruere dici et esse amici et filii

Dei optimi et ter maximi. LAZ. Bene me mones,

Mi Typhle, quod nil debeat mihi haberier

≤line=325≥ Virtute prius aut carius patientia,

Quam et hactenus cunctis mihi ingruentibus

Malis perinde atque clipeum opposui, neque

Stultum quid his in omnibus contra Deum

(Si recta conscientia est) locutus sum.

≤line=330≥ TY. Sit laus Deo nostro et patris nostri Abraham.

LAZ. Amen. Deus laudandus est in omnibus,

Nec quippiam nostris paratur viribus.

Laudandus est flagella, sive immiserit

Sive ipsa tandem misericors retraxerit.

≤line=335≥ Laudandus est de ipsa quoque patientia,

Quam mentibus nostris benignus inserit.

Nam nostram eandem ob hoc potissimum adstruo,

Quod ultro nobis a Deo donata sit.

Eoque solo gloriamur nomine,

≤line=340≥ Quod nos sibi ultro in filios quos corrigat,

Delegerit. Quapropter hoc mihi unicum est

Solacium, quod in his mihi doloribus

Non parserit sed quasi scopon iaculantium

Me posuerit. Scio namque quisnam dixerit.

≤line=345≥ Fili, cave ne disciplinam negligas

Domini, neque ab eo (dum arguit) defeceris.

Quem namque dominus diligit, castigat, et

Flagellat omnem filium quem suscipit.

TY. O Lazare, haec pii hominis est meditatio,

≤line=350≥ Atque o utinam ego mente tam facili queam

Hanc caecitatem perpeti. LAZ. Sis bono animo.

In proximo est quod a Deo illustraberis.

At fata nostra in foribus esse conspicor.

TY. Quid mihi futurum nescio: novit Deus.

≤line=355≥ At te patris nostri Abrahae sinus manet.

BRO. Quousque tandem patre de nostro Abraham

Sine fruge disputabitis? Vestros logos,

Vestras manus omnemque vestram industriam

Venatui componite, ut vescamini.

≤line=360≥ TY. O Bronche, Bronche, pluris escam corporis

Putridi facis, quam permanentis spiritus.

Non absque fruge loquimur, ut tu existimas.

BRO. Non absque fruge, ubi ostium iam crepuerit,

Et exiet mox quispiam? Laemargus est.

≤line=365≥ Nugamini (si diis placet) de spiritu.

An solus usque, Typhle, agam causam tuam?

## 12. ACTUS I. SCAENA VIII.

Trimetri.

LAEMARGUS, CYNOPA, MENDICI \<BRONCHUS, TYPHLUS, LAZARUS\>, DAEMONES.

Cynopa, ades. Quid hoc ostium grex impudens

Hic obsidet? BRO. Laemarge, nobis obsecro

Pauxillulum aridi iube panis dari

≤line=370≥ Famentibus. LAE. Secedite. TY. Oro. LAZ. Te obsecro.

LAE. Secedite. Heus sceleste, ades. DAEM. Quid improbe

Servum evocat? LAE. Me commodum secutus es,

Mi Daemones. DAEM. Cur, obsecro? Miror etenim

Quidnam tuus celer volebat exitus.

≤line=375≥ LAE. Illiberale et infidele et reprobum est

Hominum hoc genus servilium, cui serii

Negotii tuto nihil committitur.

Certum est Cynopen hunc domum ablegare, ne,

Si quippiam cum amiculis sive lepidis

≤line=380≥ Meretriculis prodegero, ipse coniugi

Rem deferat. DAEM. Facies quidem prudenter. Hos

Nam proditores experimur crebriter.

LAE. Heus furcifer, scelerum caput, quin advolas?

CYN. Adsum ere, quid est? LAE. Infusa vina poculis?

≤line=385≥ CYN. Infusa sunt. LAE. Redi domum, atque satage, ne

Quid imparatum invenero. Redi. CYN. Hem. LAE. Mane. CYN. Hem.

LAE. Dic coniugi nos adfuturos meridie.

Thrasoque dic, vino bibendo cantharum

Amplissimum paret atque cyathos aureos.

≤line=390≥ Toti deinde familiae dicturus es,

Chorum instruant, modos coaptent musicos,

Chorocytharistas et choraules ordinent,

Qui carmine excipiant revertentem, insuper

Inter epulas modulis suis nos recreent,

≤line=395≥ Quod hunc diem genio dicare statuimus.

CYN. Facesso. Numquid aliud est quod exsequar?

LAE. Nihil. CYN. Valete. LAE. Nostra agamus ludicra

Et aleis et orbibus lusoriis

In atrio. DAEM. Sic placet, et inter pocula.

≤line=400≥ LAZ. Ah Daemones, te (obsecro) nostri misereat.

LAE. Tun’ hunc nutris putridum gregem pro his aedibus

Et assuefacis ad atrium istuc, Daemones?

Quin agis eos in maximam malam crucem?

DAEM. Merito increpas, quod hi ostium meum ita obsident,

≤line=405≥ Ut vix queam ipse vel ingredi vel egredi.

Posthac tamen non patiar. Amolimini hinc,

Nisi fustibus scapulas velitis tundier.

Dudum ne te, cadaverose, hinc aspuli?

Quid huc redis? Huc, Dave, Geta, Palestrio!

≤line=410≥ TY. Cedamus hinc, cedamus horum insaniae.

BRO. Cedamus; a ientaculo nonnulla spes

De partiendis reliquiis proponitur.

Prius oppleant gulam suam usque ad nauseam.

CYN. Monstri profecto aliquid alunt in aedibus.

≤line=415≥ Quod ne ego sciam, propellor illinc callide, et

Ne suspicentur, longe abacti pauperes.

Aes prodigere, ductare scorta aut foedius

Aliud parant. Scio quam tum erus tum Daemones

Sit pronus in libidinem. Abeo uti peragam

≤line=420≥ Quod iussit, et curem cutem ientaculo.

LAZ. Nil asperum, fratres mei, ob contumeliam

Ex ore nostro profluat, verum magis

Hymnum Deo canamus atque supplices

Patrem precemur optimum. TY. Ita, mi Lazaro,

≤line=425≥ Psalmum canamus quemlibet. Tu praecine.

**CHORUS.**

Versu Glyconico tetrastropho,

ex Psalmo 86.

LAZ. Aurem quaeso tuam mihi

Inclina, dominans Deus,

Exaudique preces meas,

Cum sim pauper inops quoque.

*Repetitio Typhli et Bronchi ad singulos quaternarios*:

≤line=430≥ Preces votaque pauperum

Exaudi, dominans Deus.

Custodito animam meam

Quod sim sanctus, et ex tua

Pendentem aure, Deus meus,

≤line=435≥ Salvum fac famulum tuum.

*Repetitio*: Preces votaque etc.

Me, Deus, miserare, quod

Totam te invoco per diem,

Et me laetifica, quod ad

Te levavi animam meam.

*Repetitio*: Preces votaque etc.

≤line=440≥ Cum tu sis, domine, admodum

Suavis, mitis et omnibus

Qui te crebriter invocant,

Plurimae patientiae.

*Repetitio*: Preces votaque etc.

Qui rerum dominator es,

≤line=445≥ Auri admitte preces meas,

Et dum te miser obsecro,

Voci intende meae, obsecro.

*Repetitio*: Preces votaque etc.

Cum instaret tribulatio,

Et multis premerer malis,

≤line=450≥ Ad te vociferabar et

Audisti gemitus meos.

*Repetitio*: Preces votaque etc.

Haudquaquam est similis tui

Inter milia numinum.

Non est qui valeat, Deus,

≤line=455≥ Factis facta tua assequi.

*Repetitio*: Preces votaque etc.

Gentes cunctae aderunt tibi, ad-

Orantes tua numina,

Et tuum, domine, inclitum

Nomen glorificaverint.

*Repetitio*: Preces votaque etc.

≤line=460≥ Nam tu magnus es et facis

Miranda in solo et in polo.

Tu solus Deus es, neque

Praeter te deus ullus est.

*Repetitio*: Preces votaque etc.

Deduc me, domine, in via

≤line=465≥ Tua, ut absque dolo queam

Ingredi; affice cor meum

Ut nomen timeat tuum.

*Repetitio*: Preces votaque etc.

Toto in corde meo, Deus

Meus, te celebravero

≤line=470≥ Atque glorificavero

Nomen perpetuo tuum.

*Repetitio*: Preces votaque etc.

In me facta tua est enim

Haec clementia maxima,

Nam traxisti animam meam

≤line=475≥ Clemens tartaro ab infimo.

*Repetitio*: Preces votaque etc.

Insurgunt, Deus, impii in

Me, coetusque potentium

Quaesivere animam meam,

Nec tui rationem habent.

*Repetitio*: Preces votaque etc.

≤line=480≥ Verum cum dominans Deus

Sis clemens miserans quoque,

Tardus ad nemesin, citus

Ad dandam veniam reo.

*Repetitio*: Preces votaque etc.

Me clemens miserum aspice, et

≤line=485≥ Da sceptrum puero tuo,

Salvum fac quoque filium,

Quem peperit tibi vernula.

*Repetitio*: Preces votaque etc.

Fac mecum, Deus, in bonum

Signum, ut erubeant mei

≤line=490≥ Osores videantque quod

Me soleris et adiuves.

*Repetitio*: Preces votaque etc.

## 14. ACTUS II. SCAENA I.

Tetrametri.

CYNOPA, THRASO, DAETRUS.

Res admodum morosa mulier in aedibus, cui nihil

Fieri potest quin improbet, perpetuo amara et aspera,

Quae vix sinit pane atro et atro caseo ientarier.

≤line=495≥ Ero meo malim domi inservire centies, quam huic semel.

THRA. Si impenderemus plus decuplo quam voramus, mitius

Uterque nos tractaret, immo aequaret ipsis liberis.

Fortasse fert subinde era aegre, quod agimus manu aut pede, at,

Quod dentibus sic agimus et quod faucibus, id aegerrime.

≤line=500≥ CYN. Mirum quod in minutulis tam sint avari ac sordidi,

Qui in sumptuoso epulo parando, civibus multo sient

Profusiores ceteris. THRA. Natura propria divitum est,

Servare minima sordide et maxima nimis profundere.

Sed quicquid egerint eri (nisi durius plecti velint)

≤line=505≥ Et sustinere et abstinere (ut inquiunt) servos decet.

Nos itaque erus quod iusserat tibi, satagamus exsequi.

Mensam instruamus, lectulos sternamus atque pocula

Pure eluamus, frondibus dein atrium exornemus, et

Chorum ex ephebis et puellis ordinemus consonum,

≤line=510≥ Ne sit quod oculos introgressi offendat aut bilem excitet.

CYN. Recte mones. Iam tandem adest coquus gravis cupediis.

Iurgabitur, scio, et arguet nos otii. DAE. Quid hic foris

Nugamini? Nihil est in aedibus quod exigatis? THRA. Est.

Sed te morati te sequemur praevium. Sequamur hunc.

≤line=515≥ CYN. Vides canistrum quot sequantur ultro parasiton greges.

THRA. Quos tu mihi parasiticos narras greges? An sordidos

Illos canes, caecos, scabros claudosque qui sagacius

Obsonium assequi solent quam damulas molossici?

CYN. Illos volebam sordidos. Eamus intro et hunc gregem

≤line=520≥ Foribus seratis arceamus aedibus. THRA. Praei, sequor.

## 15. ACTUS II. SCAENA II.

Tetrametri.

BRONCHUS, TYPHLUS.

Avibus malis canistron id sumus secuti, ut auguror.

Avibus malis huc venimus, velut ex foribus his colligo.

TY. Ut ominaris semper infelicia. Ecquid, Bronche, in his

Foribus mali aut inauspicatum cernitur? BRO. Quod aedibus

≤line=525≥ His erimus exclusissimi. TY. Qui, Bronche, qui? BRO. Servi
improbi

His clathra portis obdidere ferrea, ut longissime

Nos arceant ab atrio adeoque a canistri edulio.

TY. Fortasse in his non habitat aedibus Dativus (ut solet

Dici) sed Ablativus epulo quispiam. BRO. Certissimum.

≤line=530≥ Nam quamquam is est argenti et auri copia ditissimus,

Bysso suavi splendidaque purpura vestitur et

Quotidie opipare et delicate epulatur, attamen nihil

Impartit indigentibus, quod ipse ab annis data opera,

Typhle, deprehendi pluribus. TY. Fortasse captas amplius

≤line=535≥ Mendiculo quam convenit. Pol divites sestertios

Non largiuntur integros, sicut neque chlamydas integras,

Artocreas nec integras. Pane arido ac tenui stipe

Nostra omnium mendicitas contenta sit. BRO. Contenta sit,

Sed nec parum nec grande cuivis porrigit, quamvis siet

≤line=540≥ Aut nudior Laeberide, aut pauperior Iro seu Codro.

TY. Saltem lubens nobis dabit frusta sibi decidentia.

BRO. Licet manus pedesque cum polypo prae inedia devores,

Ne miculam panis quidem pietate motus porriget,

Ut eum suae pingues ofellae electilesque strangulent,

≤line=545≥ Ventremve crassum lauta fercula dissecent. TY. Meliora nos

Decet ominari ditibus, partem quibus debemus heu

Nostrae salutis maximam, quotquot sumus caeci, scabri,

Claudive et id genus homines miserrimi. Quid igitur huc

Divertimus, si ab hoc nihil nobis futurum commodi?

≤line=550≥ Si eleemosyna speranda nulla Daemonis sub aedibus,

Praestaret aliam (ut inquiunt) quercum excutere, quam in hoc loco

Captare ventos retibus, poscereve aquas e pumice.

BRO. Audi. Vir hic pietate motus nil duit, verumtamen

Superare quod canibus solet, nobis subinde obtruditur.

≤line=555≥ Paulum moremur ad ostium hoc iam proximi, ne forte quis

Nos antevertat et occupet locum aptiorem quaestui.

Nam video quosdam incognitos huc advolantes eminus

Et ulcerosum Lazarum. TY. Nil obfuturus Lazarus.

## 16. ACTUS II. SCAENA III.

Trimetri.

MOLOBRUS cum PUERO, LAZARUS.

Quo reptat hic homo sordidus? PU. Nescio equidem,

≤line=560≥ Nisi ad huius aedes divitis, nam ad ostium

Hoc proximum plures manere conspicor.

MO. Recte. Hic erit fortasse visceratio,

Panumue distributio. PU. Ipsum suspicor,

Iterque nostrum commode huc defleximus.

≤line=565≥ MO. Quo tu, ulcerose, reptitas? LAZ. Aedes ad has

Viri propinqui divitis. MO. Quid dives hic

Impartietur indigentibus? Stipes

Carnesve, an ex pietate panes candidos?

LAZ. Nescio, mi amice, quid modo hic sperabimus.

≤line=570≥ Non ampliter solet hic sua impartirier.

Utinam mihi liceat viri mensae opiparae

Impune legere decidentes miculas,

Et pellere extremam famis molestiam

In maxima hac rerum omnium penuria:

≤line=575≥ Mecum profecto bene actitatum plauderem.

MO. Linquamus hunc; quo avertat hinc nostros gradus,

Amplius et ipse accipiat, haec commentus est.

LAZ. Non comminiscor quicquam in hoc negotio.

Properate et experimini. Vobis velim

≤line=580≥ Plus obvenire quam mihi speraverim.

MO. Hic hypocrita est; prorepat in malam crucem.

PU. Vah purulente, tu dolo nos falleres?

LAZ. Domine Deus, quousque tandem in hac miser

Convalle lacrimarum, in hoc ergastulo

≤line=585≥ Carnis putridae, hominum manebo opprobrium,

Plebis manebo abiectio? Quando veniam et

Parebo coram te, hoc solutus corpore?

Fiat tamen non mea voluntas, sed tua.

Procumbam in hac umbra et morabor gratiam.

## 17. ACTUS II. SCAENA IV.

MOLOBRUS cum PUERO, BRONCHUS, TYPHLUS.

≤line=590≥ Salvete, fratres atque amici. BRO. Tu quoque

Salve, peregrine. Unde te venisse in hanc

Nostram Palestinam putabimus? Tuo

Siquidem videmus aliam inesse vultui

Formam et colorem aliumque cultum vestibus.

≤line=595≥ MO. Laconicos vobis Lacon statum meum et

Quaestum explicabo. Rebus infortunio

Luxuve decoctis, peragrata Hellade,

Deveni in Asiam, et post Phrygas, Arabas, Syros,

In his locis me cernitis, tantummodo

≤line=600≥ Fretum lyra, ioco atque mendicabulo.

Habetis itaque me parem vobis brevi

Fortunula. Si vultis aedes divitum

Mihi indicare praevii, ego bomolochia,

Cantu et lyra, ventri gulaeque consulam.

≤line=605≥ Nec deerit aes marsupiis, nec edulium

Sitarchiis. BRO. Quid, Typhle, respondebimus?

TY. Rem offerret hic pulcherrimam, si tam foret

Proba atque honesta quam videtur utilis.

Nos commodum nil ducimus, nisi quod simul

≤line=610≥ Probum atque honestum iudices. BRO. Quid igitur est,

Quod plurimum dici solet, doctis quoque,

Honestum id esse quod admodum sit utile?

Ego satis honestum iudico id quod commodat.

TY. O Bronche, Bronche, non sapis quae sunt Dei.

≤line=615≥ Haec te pater caelestis haud docet, at caro

Tibi suggerit. Nam quamlibet docti sient

Qui haec praedicant, caecutiunt; immo magis

Tota via errant plurimum. BRO. Errant? TY. Ceterum

Tu quisquis es, nostro gregi addi non vales,

≤line=620≥ Qui sanus et robustus es, quod colligo ex

Logis tuis. Nugis omissis improbis,

Manus honestis applica laboribus,

Ne divites quod destinant pauperibus, id

Tu devores, et evomas novissime,

≤line=625≥ Coram superno iudice. MO. En didascalum,

Qui plus satis iam victitavit lolio. An est

Quicquam prius praestantiusve commodo?

Dum extis pluit, non recipienda lancibus?

Tiresia abi tu caecior. Iam tibi loquor,

≤line=630≥ Dux claudicans, mecumne vis paciscier?

BRO. Videre tu nostrae quidem inopiae probe

Consulere, sed religio ab hoc discedere est,

Cui dedidi me iam diebus plusculis.

Ex ordine adsta, si velis. Non te sequar,

≤line=635≥ Nec duxero, contentus hac mea inedia,

Mage quam tuis extis suavioribus.

TY. Sic, Bronche, sic virum beatum praedicat

Psaltes eum, cui Deus spes eius est,

Nec vanitates respicit, falsas quoque

≤line=640≥ Vesanias. BRO. Solatur haec me cantio,

Mi Typhle, nec dum vixeris te deseram.

MO. Caecutiens dux caeco adest. Iam faxo ut hic

Pro his aedibus suscipiar ipse in atrium.

Vos velut inertes longius abigamini.

≤line=645≥ Accine, puer, cum tripudio fidibus meis.

Caveque ab iis quos Iuppiter signaverit.

PU. Quibus putas? MO. Claudis, scabris caecisque et id

Genus aliis hominibus usque subdolis.

Iam accine lyrae saltaque iustis gestibus.

≤line=650≥ Cedamus huc. PU. Sequor. Valete, sordidi.

**CHORUS.**

Per Molobrum, puerum et mendicos.

Ex capite 2 Ecclesiastae.

Struxi magnificas domos,

Plantavi quoque vineas,

Amoenis et in hortulis

Diverso genere arbores

≤line=655≥ Sevi fructiferas mihi, et

Piscinas sata quae irrigent

Produxi scaturigine.

*Repetitio*:

MEN. Inter stulta et inania

Haec sunt maxima vanitas.

≤line=660≥ Quaesivi mihi servulos

Ancillasque domesticas,

Armenta atque ovium greges,

Prae cunctis quoque regibus

Qui sunt quique futuri erunt.

≤line=665≥ Cum auro opes mihi plurimas

Rasi ex urbibus atque agris.

*Repetitio*: Inter stulta etc.

Cantantes pueros mihi

Concivi atque puellulas,

Omnes delicias quoque

≤line=670≥ Nati quas hominum expetunt,

Pro vino aurea pocula

Fundendo, et Ganimedeas

Qui Bacchum mihi misceant.

*Repetitio*: Inter stulta etc.

Quam nactus sapientiam

≤line=675≥ Mecum perstat in omnibus.

Non negavi oculis meis,

Permisi quoque cor meum

Partis usque fruiscier.

Hanc partem ratus optimam

≤line=680≥ Voluptate fruiscier.

*Repetitio*: Inter stulta etc.

## 19. ACTUS III. SCAENA I.

Trimetri, ut reliqui omnes.

TRYPHERA, BRONCHUS, TYPHLUS, MOLOBRUS, ANCILLA, LAZARUS.

Quis fetor hic prae foribus? Amolimini hinc,

Faex hominum, ab aedibus meis longissime,

Qui aëra situ, paedore, pure et sordibus

Corrumpitis. Volo liberas aedes meas

≤line=685≥ A putido hoc hominum genere servarier.

BRO. O domina, te mei misereat obsecro,

Qui ferme ab incunabulis claudus, nihil

Laboris efficere queo. TRY. Non audio. BRO. Heu.

TY. O domina, te mei misereat obsecro,

≤line=690≥ Qui matris ab utero usque in hunc tristem diem

Solis iubar videre non potui miser.

Miser vir is qui caecus est, domina mea,

Miserrimusque prae omnibus mortalibus.

Quare parum, age, mihi impartias. TRY. Non audio TY. Heu.

≤line=695≥ BRO. Eia domina. TRY. Non audio. Amolimini hinc,

Nisi si velitis fustibus propellier.

Heus, Thraso, ades! Cynopa, ades: procul aedibus

Hi sordidi in malam crucem nolint velint

Abigendi erunt. Neque te quidem novissimum

≤line=700≥ Qui poplite flexo supplicas, admisero. LAZ. Heu.

TRY. Omnem semel statui hunc gregem disperdere.

Facient sibi tributariam domum meam

Vilissimi? Amodo nemini vel miculam

Impartiar, nisi forte quae canibus meis

≤line=705≥ Residua sint. LAZ. Haec sit utinam mea portio.

TRY. Quis tu, peregrine? Aut tibi quae patria? Aut

Ad sacculum quod adegit infortunium?

MO. Molobrum vides Laconicum. Rei meae

Me familiaris adegit huc profusio;

≤line=710≥ Cantus, iocus chelysque ventri consulit.

Si mea opera placet utier, iube ingredi.

Videbimur tibi plura multo in aedibus

Praestare quam promittere. Hic quae audita forte

Aut visa sunt, stupido huic gregi ac bardo acta sunt.

≤line=715≥ TRY. Te pro mea sententia iam nacta sum,

Ut hoc die modos agas, chorum instruas,

Viroque ducas obvium, qui pluribus

Iunctis sibi procedet ad convivium.

MO. Quod iusseris lepide exsequar. TRY. Sta paululum.

≤line=720≥ Ingredere, Abra, et Thrasum et Cynopen evoca,

Qui me vocantem exiliter non audiunt.

ANC. Ibo, era, et eos vocabo. Vin’ reditura sim,

An aliud expedire in aedibus iubes?

TRY. Ne regrediare, sed stude quo singula ad

≤line=725≥ Convivium quae pertinent parata sint.

ANC. Parata erunt. TRY. Dices quoque familiae meae,

Vernaculis et liberis, ut se parent

Odae et choro, quod mox erus venturus est.

Nec pro tibicine amodo sint anxii,

≤line=730≥ Quod ultro sese hic obtulit, qui agat modos.

ANC. Sic dixero, faxoque cuncta nitida sint.

TRY. Abi. Hunc gregem tenebriconum non queam

Propellere? ------------

## 20. ACTUS III. SCAENA II.

CYNOPA, TRYPHERA, THRASO.

------------ Adsumus, era. Nos vocaveras?

TRY. Vocaveram. Quid me foris moramini?

≤line=735≥ CYN. Canibus cibandis occupati neutiquam

Te audivimus; dic quid velis nos exsequi.

TRY. Tu, Thraso, duc hos intro, et ocius optimo

Cibo atque Iaccho exhilara. THRA. Agam fideliter.

TRY. Fustem deinde querneum cum aptaveris,

≤line=740≥ Reverte, ut hos vilissimos et improbos

Homines propellas aedibus. THRA. Factum puta.

TRY. Quid est tibi in panario? CYN. Nil praeter has

Canum reliquias pauculas, quas canibus his

Bipedibus animi gratia obiicere statui,

≤line=745≥ Quo tu quoque videas foris lepidissimam

Captantium rem ludicram. TRY. Placet, obice,

Abeant ut in rem pessimam. CYN. Heus vos prendite!

TRY. Hahahe, canum in morem alter alteri bolum

Praeripere fraude gestiunt. Pol, claudus hic

≤line=750≥ Non claudicat, caeco suo optima subtrahit.

Solus scabrosus nil capit, propter suam

Ignaviam aut inertiam. CYN. Heus abite nunc,

Si non velitis fustibus lumbifragium

Mox perpeti. TRY. Nisi cesserint, mox Thraso eos

≤line=755≥ Aspellet hinc verberibus. Heus tu, nuntia

Ero apparata singula. CYN. Hem, facesso, era.

TRY. Ibo intro, ut huc Thrasus morator exeat.

## 21. ACTUS III. SCAENA III.

LAZARUS, BRONCHUS, THRASO, TYPHLUS.

O Bronche, Bronche, ut impie ac dolose agis,

Qui non modo bolum mihi palam eripis,

≤line=760≥ Sed clanculo imponis viro de te hactenus

Bene merito. Sed videat aequus arbiter.

BRO. Tace, iace, et putresce sordibus tuis,

Scaber: quid omnium quae habebas surpui?

THRA. Adhucne statis, adhucne restitatis hic,

≤line=765≥ Genus hominum improbissimum et vilissimum? BRO. Hui!

THRA. Iam (nisi manus mihi stupescant) fustibus

Ita vos \<meis\> emolliam, ut tum brachiis

Tum cruribus pax comminutis, haud secus

Ac polypus exosses solo incubetis. BRO. Hau!

≤line=770≥ THRA. Quin cedis hinc, qui (ut audio) imponis aliis

Technis tuis? BRO. Qui cesserim, qui claudico

Miserrimus? THRA. Iam claudica. BRO. Heu! THRA. Iam claudica. BRO. Heu!

THRA. Iam claudica. BRO. Heu me miserum, ut hic mihi panis est

Acerbus et durissimus! THRA. Quid tu quoque

≤line=775≥ Moraris hic, palpator improbissime?

TY. Quo abibo, qui solis iubar non intuor

Hoc absque duce? THRA. Duce hoc abi. TY. Heu! THRA. Duce hoc abi. TY.
Heu!

THRA. Duce hoc abi. TY. Heu miserrimum, qui nihil ab his

Refero aedibus nisi verberum amplas copias.

≤line=780≥ Mi Bronche, iam virtute qua vales praei.

Te ego pone caespitans sequar. Nobis Deus

Reponat hanc calumniam in sinu Abrahae.

In Lazarum nunc ulcerosum saevius

Multo (quod ereptare neutiquam valet)

≤line=785≥ Grassabitur, qui ut optimusque et mitis est,

Tergum est daturus caestibus. Spectemus haec

Quamquam dolenda hinc eminus. THRA. Quid tu omnium

Quos fert humus spurcissime, necis pabulum et

Orci cibus, non hinc abis? Non hinc abis?

≤line=790≥ Non hinc abis? LAZ. Heu me! THRA. Vel ad corvos, vel in

Barathrum, vel in malam crucem? LAZ. O domine Deus,

Vide obsecro hunc meum laborem, et hanc meam

Abiectionem, et omnium mihi propitius

Remitte noxam criminum, quia solus es

≤line=795≥ Qui tum laborem tum dolorem respicis.

THRA. Quid murmuras? Quin suspicis? LAZ. Sine me obsecro

Nostrae morae tibi, amice, causam dicere.

THRA. Quam? Dic brevibus, neque enim tibi (quamquam improbo)

Invideo tantum temporis. LAZ. Videsne me

≤line=800≥ Miserrimum? THRA. Video equidem, quem fustibus

Miseris modis modo contudi. LAZ. Videsne me

Adeo ulceroso corpore, ut pedes meos

Non nisi dolore maximo reptandoque hinc

Promoveam? Ad haec iam tertius agitur dies,

≤line=805≥ Quod dempta aqua, ob tantam omnium rerum inopiam,

Neque calidum neque frigidum (velut inquiunt),

Nec aridum nec humidum in os meum intuli.

Nam quod Cynopa impartiit modo largiter,

Non mihi sed aliis commodat. Sine ergo me

≤line=810≥ Pro eri iacere foribus, ut vel miculis

Quae mensae erili decidunt merear miser

Utcumque refocillarier. Nam si mihi

Defuerit hoc die edulium, non vixero

Usque in crastinum. THRA. Vivas licet vel oppetas,

≤line=815≥ Nil proficis. Non te sinam pro foribus his

Decumbere. LAZ. Heu! THRA. Te surrige (hac erus domum

Se conferet), ne pestilens fetor tuus

Naribus eri mei oboleat. Surge ocius!

Quo genio in hoc (malum) cadaver incidi?

≤line=820≥ Sequere me, et huc te promove quo te traham.

LAZ. Sequor libens. THRA. Iaceto ab hac parte aedium

Per gratiam, nil impetraturus tamen,

Ut autumo. Hei, cadavere hic putidior est!

Recipere me domum necesse est, quod gradu

≤line=825≥ Celeri Cynopa regrediens certo indicat

Instare tempus prandii. Quo smegmate,

Sapone quo manus meas hoc pure et his

Putoribus piabo, prorsus nescio.

## 22. ACTUS III. SCAENA IV.

HYMNUS Lazari cum mendicis.

Ex Psalmo 13, Usque quo domine oblivisceris etc.

Iambico dimetro tetrastropho.

Eiusdem toni cum praecedente: Aurem quaeso, etc.

Quousque eris mei immemor

≤line=830≥ Miserrimi, domine Deus?

Quousque vultum amabilem

A me reflectes, obsecro?

*Repetitio*:

MEN. In Abrahae sinu etc. *ut infra.*

Quousque curis cor meum

Vanissimis afflixero,

≤line=835≥ Quae animam meam maeroribus

Noctu diuque macerant?

*Repetitio*: In Abrahae sinu etc. *ut infra*.

Quousque cristas erigens

Hostis meus me deprimet?

Domine Deus, me respice, ut

≤line=840≥ Exaudias preces meas.

*Repetitio*: In Abrahae sinu etc. *ut infra*.

Oculos meos illumina,

In morte ne umquam obdormiam,

Ne quando praevaluisse se

Contra me iniquus iactitet.

*Repetitio*: In Abrahae sinu etc. *ut infra*.

≤line=845≥ Si movear, exultaverint

Qui me premunt hostes mei.

Speravi at ego super tua

Nitarque misericordia.

*Repetitio*: In Abrahae sinu etc. *ut infra*.

Laetabitur quoque cor meum in

≤line=850≥ Tuo salutari. Canam

Qui bona mihi tribuit Deo, et

Altissimo eius nomini.

*Repetitio Typhli et Bronchi a longe stantium ad singulos versus*:

In Abrahae sinu quies

Solabitur nos, Lazare.

≤line=855≥ BRO. Crepunt fores, cedamus hac in viculum. TY. Hem.

## 23. ACTUS III. SCAENA V.

CYNOPA solus.

Iam strata mensa, cibus paratus, et chorus

Instructus est; solos qui edant requirimus.

Sed commodum, se promovent ex aedibus

Erus cum amico Daemone, atque e viculo

≤line=860≥ Fratres sequuntur quattuor. Miror equidem

Abesse quintum, eumque natu maximum.

At propter illum infecta res non manserit.

Iam tempus est chorum foras vocarier;

Ne, posteaquam se viri sociaverint,

≤line=865≥ Nos imparatos occupent. Prodite nunc,

Quotquot chorum acturi eritis. Heus, procedite!

Convivae erusque proximi: haud moremini.

Bene est, era exit et chorum ipsa eduxerit.

Functumque munere ipsa eum introduxerit.

≤line=870≥ Venia tua sit factum, era: quod agam intus est.

**CHORUS.**

Puerorum et puellarum,

Carmine Glyconico.

Sapientiae 2.

Nil tandem caro nostra erit

Quam extinctus, socii, cinis.

Instar mollis et aëris

Solvetur quoque spiritus.

≤line=875≥ Ut vestigia nubium,

Haec sic vita recesserit.

Atque instar nebulae effluet,

Quae Phoebi radiis liquet.

Ut umbrae quoque transitus,

≤line=880≥ Vitae tempus inanis est.

Nec quisquam fuerit memor

Nostri nominis amplius.

Ergo his, dum iuvenes sumus,

Fruamur, socii, bonis,

≤line=885≥ Ultro dum simul affluunt

Cypris, Bacchus et unguina.

Aetas dum cita florida est,

Vernent tempora floribus,

Antequam violae, rosae et

≤line=890≥ Blanda lilia marceant.

Expers laetitiae et ioci

Nostrum nemo sit omnium,

Sors quod una sit omnibus

Haec mortalibus optima.

## 25. ACTUS IV. SCAENA I.

Iambici trimetri.

LAEMARGUS, DAEMONES, TRYPHERA,

APHRON et FRATRES, LAZARUS.

≤line=895≥ Rosam meam vides morantem, Daemones?

DAEM. Video lepidam, nec nostra in urbe secundam habet.

LAE. Eamus intro, ut sacrificemus Genio in his

Ei sacratis aedibus. DAEM. Promptissimi

Ministri erunt. LAZ. O viri opulenti et divites,

≤line=900≥ Mei miselli memineritis, cum bene

Vobis fuerit ut gaudeam vel micula.

TRY. Salve, marite, salve, amice Daemones,

Salvete, fratres, plurimum. Laetissimus

Vester mihi mediusfidius adventus est.

≤line=905≥ FRA. Tibi magnam habemus gratiam. TRY. Ubi Merimnus est?

APHR. In agris satis vel pascuis. TRY. Quid ibi modo?

APHR. Mihi sollicitus argentum et aurum colligit.

TRY. Qui tibi? APHR. Quod omnia cum sibi corraserint,

Hereditaria mihi tandem cesserint.

≤line=910≥ Nec liberos enim ille habet, nec ceteri.

TRY. Si tu superstes vixeris. APHR. Ego vixero, at

Morientur hi, partis frui quod negligant.

TRY. Ingredere, ne primi absque te consederint.

APHR. Recte mones. LAZ. Oro, domina, mei memineris.

≤line=915≥ TRY. Sequar obvium; absenti Cynopam emisero.

## 26. ACTUS IV. SCAENA II.

LAZARUS, CYNOPA.

Mi Deus, ut obsurdent mihi aures omnium:

Me negligunt quasi non tuum sim plasma, non

Servus tuus, non filius tibi unicus,

Sed velut abortivum, quod a matris utero

≤line=920≥ Informe reicitur foras. Anima mea,

Cur tristis es turbasque spiritum meum?

Spera in Deo, quia confitebor illi adhuc,

Soterion vultus mei et Deus meus.

CYN. Quis eiulat pro hoc ostio? Tun’, putide?

≤line=925≥ Abiveris consultius, ne quid mali

Tibi gravioris ingruat. LAZ. Frater, sine ut

Ex mensa eri vel bucceam carpere queam.

CYN. Nil obtinebis (inquio). Sile, aut abi. LAZ. Heu!

CYN. Sedere quique ut prandeant modo sympotae,

≤line=930≥ Vorantque primum ferculum. Solus deest

Merimnus; ut eum dii morantem fame necent.

Sed eccum adest. Eo, ut ipsum adesse nuntiem,

Et ut secundas administrem mox dapes.

LAZ. Heu, quisquis es, miserere Lazari, fame

≤line=935≥ Qui deficit. ------------

## 27. ACTUS IV. SCAENA III.

MERIMNUS, LAEMARGUS, DAEMONES, FRATRES.

------------ Quid hoc cadaver ad ostium?

Salvete, fratres combibones strenui.

LAE. Ades, sede. Quid usque adhuc moratus es?

Pro more nunc mensae meae locum tenes

Novissimum. MER. Novissimum? Primum mihi

≤line=940≥ Videor locum ad patinam occupasse dapsilem. At

Volo, ne quis interturbet hanc cum his hostibus

Meam palaestram sciscitationibus.

LAE. Haha he, id quidem frater vetas scitissime!

Nos nostra promoveamus ampla pocula,

≤line=945≥ Donec Merimnus carnium unum aut alterum

Talentum edax glutiverit. MER. Ridete vos,

Potate vos, ego consulam stomacho meo.

LAE. Sic censeo, frater. Sed interim, puer,

Cum abstuleris haec, aliud repone ferculum.

≤line=950≥ Tibi, Daemones, hunc cantharum amplum praebibam.

DAEM. Hunc non recuso, nec secundum aut tertium.

Verum absque cantu commode non hausero.

LAE. Cantate, ut et ego commodius exhauriam.

Quid cantici? DAEM. Vulgare. LAE. Puer, infunde. Quod?

≤line=955≥ DAEM. Circumferatur cantharus. LAE. Novi probe.

CANTIO compotantium.

Iambico dimetro.

LAE. Circumferatur cantharus,

Cantharus, cantharus,

Cantharus, cantharus.

Exhauriendus singulis.

≤line=960≥ FRA. Admotus ori cantharus, canth. etc.

Exhauriendus funditus.

LAE. Exhaustus hic est cantharus, canth. etc.

Et porrigetur proximo.

FRA. Circumferatur cantharus, canth. etc. \... Exhaustus. Etc.

*Per singulos ut supra convivas*.

LAE. Appositum ut est nobis secundum ferculum,

≤line=965≥ Per singulosque exhaustus hic est cantharus,

A poculis et cantibus iam paululum

Supersedendum existimo. MER. Nae ego in tuam (ut

Patinae vacem) pedibus eo sententiam.

LAE. Hem, quisque quod magis libet prehendito.

≤line=970≥ Mensam meam volo cuique liberam.

## 28. ACTUS IV. SCAENA IV.

LAZARUS solus.

O cui Deus tantam amplitudinem dedit

Rerum omnium, Laemarge locupletissime,

Qui frugibus, qui pascuis, qui copia

Argenti et auri maxima mortalibus

≤line=975≥ Prae ceteris ditatus es, per viscera

Pietatis in nos optimi Dei oro te

Et obsecro, ut parumper huc oculos tuos

Flectas, meique miserearis Lazari.

Non aes tuum aut vestes tuas, non quod tuam

≤line=980≥ Rem familiarem minuat aut gravet expeto,

Tantum dari mihi miculas quae decidunt

Mensae tuae, mi domine, supplex postulo.

Inedia enim iam quatriduana squallidus

Tabeo miser. Te moveat age communis haec

≤line=985≥ Mortalitas, communis omnium parens,

Communis omnium Deus. Perpende quod

Pietate miseris praestita, non hoc modo

Merebere, ut lauderis a mortalibus,

Sed et a Deo immortalibus donaberis,

≤line=990≥ Tum gratia, tum gloria. Nec aliquod hinc

Dispendium facies, sed amplo fenore

Compendium. Nam feneraberis Deo,

Si pauperi misereberis, commissaque

Crimina eleemosynis tuis redemeris.

≤line=995≥ Eia ergo paulum respice, et vide caput,

Manus, pedes ceteraque membra corporis

Ita obesa tabo et purulenta, ut non queam

Loco moveri quolibet; et amara mors

Mihi imminet, si abs te nihil recepero.

≤line=1000≥ Nam cor meum defectio atque angustia

Tenet ultima, et fatiscit aeger spiritus.

Quare age, domine, sine bucceam mihi porrigi.

## 29. ACTUS IV. SCAENA V.

LAEMARGUS, THRASO, TRYPHERA, FRATRES, CYNOPA.

Quis gannit hic pro foribus? An non crebriter

Interminatus utrique sum, ne quemlibet

≤line=1005≥ Quovis modo mendiculorum erilibus

Admitteretis aedibus, si quo minus,

Vos mox futuros ulmeos? Nulli omnium,

Neque putrido huic qui se vocavit Lazarum,

Vel miculam dare panis est sententia.

≤line=1010≥ FRA. Proba haec quidem sententia. Hi convivium

Turbant suis clamoribus, nares quoque

Nostras malis laedunt suis fetoribus.

TRY. Et ego prius tibi, Thraso, iussi serio,

Ut hos abigeres fustibus longissime.

≤line=1015≥ THRA. Id sedulo equidem feceram. Nam et Lazarum hunc

Duris cecidi caestibus. Verum tamen

Cum promovere suos gradus non possiet,

In alterum minus frequens latus aedium

Retraxi eum, misertus aegritudinis.

≤line=1020≥ LAE. Tun’, furcifer, miseratus hunc foedissimum,

Imperia erilia negliges? I denuo, atque

Hunc Lazarum (nisi abeat) ad corvos trahe,

Nisi cute nova ilico velis vestirier.

THRA. Eo. LAE. Abi. Cynopa, iurulenta haec fercula

≤line=1025≥ Sepone, et assa repone, tracta verubus ex

Ferventibus, quod hi voluptuarii

Assa esse quam quae elixa sunt obsonia

Magis appetunt. Nos nostra agamus poculis.

FRA. Non absque cantu proprio. LAE. Placet admodum.

≤line=1030≥ Ego praecinam, succinite vos alacriter.

CANTIO compotantium vina.

Iambico dimetro.

LAE. Propino cyathum proximo,

Exhauriendum sedulo.

Propino cyathum proximo, propino.

FRA. Apponit ori blandulum

≤line=1035≥ Exhauriendum poculum falerni.

LAE. Videte fundum in poculo,

Quod ebibi iam sedulo,

Videte fundum in poculo, videte.

FRA. Replete vino blandulum

≤line=1040≥ Huic porrigendum poculum, propinquo.

DAEM. Propino cyathum etc.

*Per singulos ut supra convivas*.

LAE. Tantum moratus, furcifer? THRA. Modo propero.

LAE. Claude ostium. Heus adfer, Cynopa, ferculum,

Ubi iam quievit poculum. CYN. Hem tibi ferculum,

LAE. Mutato quadras primulum. CYN. Hem tibi quadras.

## 30. ACTUS IV. SCAENA VI.

THRASO, LAZARUS.

≤line=1045≥ Quid hoc novi? Lingunt canes miseri ulcera?

Iam non valet erum arguere parsimoniae,

Cuius canes gratis medentur cruribus.

Heus tu, ulcerate, respice huc. Quid mussitas?

Dormisne, stupide Lazare, an vigilas? Cedo.

≤line=1050≥ Loquere mihi. Surgas oportet ocius,

Et ultro abire vel abstrahi in malam crucem.

Heus, stupide, surge, surge, surge. Ut est miser?

Proh Iuppiter, morti hic videtur proximus.

Stupor, paroxysmus, oculi attoniti, quies,

≤line=1055≥ Mortis propinquae indicia sunt. Heus Lazare!

LAZ. Domine Deus, multo mihi melius mori,

Quam vivere. THRA. Heus, heus Lazare! LAZ. O amice mi,

Sine me obsecro in tranquillitate mori, cui in

Tranquillitate vivere haud permittitur.

≤line=1060≥ Me sustine obsecro paululum; post hunc diem haud

Erit molestus Lazarus. THRA. Proh Iuppiter,

Hic moritur, atque sola inedia moritur. Ut

Omnes erum Dei superne concrement,

Qui non sinit vel miculam in rerum omnium

≤line=1065≥ Affluentia pauperibus elargirier.

Ego verna sum, nil possidens, malo tamen

In servitute degere ac cum divite hoc

Affluere, sed nil pauperibus impendere.

Dolor afficit me et horror ingens occupat

≤line=1070≥ Mentem meam, praesente veluti numine.

Ibo intro, ut haec ero meo renuntiem.

## 31. ACTUS IV. SCAENA VII.

THRASO, LAEMARGUS, CONVIVAE omnes

\<DAEMONES, FRATRES APHRON, CYBICUS, ETOSIUS,

GAURICUS, MERIMNUS, TRYPHERA uxor\>, ANGELUS.

Heus heus! LAE. Quid est? THRA. Aperite mox. LAE. Insanus es?

Quid clamitas? THRA. Huic Lazaro mors imminet.

Oculi stupentes, rigida frons, labra pallida

≤line=1075≥ Mortem propinquam nuntiant. LAE. Sine ergo, ne

Torqueat aliquis in nos necis calumniam.

Ingredere. Nos indulgeamus epulo. Ut est,

Amice Daemones? Ut, uxor, est? Ut est,

Fratres mei? Moriatur ulcerosus hic,

≤line=1080≥ Obstreperus hic, nobis molestus Lazarus.

Nos nostra agamus. Daemones, tu his clunibus

Lepusculi clunes tuos pasce. Hosque tu,

Merimne, quin capunculos deartuas?

Quin, uxor, haec discerpis altilia? Quid hos,

≤line=1085≥ Fratres mei, non dissecatis turdulos,

Perdiculas, ficedulas, et mergulos?

Porrigite, ut haec pellamus ultro taedia.

Cynopa, fac vini adferatur copia. FRA. Hem,

Pellamus ultro taedia. LAE. Ut mea, amiculi,

≤line=1090≥ Res familiaris complacet? (Quo sit quod hic

Ansam iocandi et fabulandi praebeat)

Quae cuique pulchra visa sint, haec ordine

Laudabitis. DAEM. Bellissimo bella uxor est.

GAU. Domus ampla. CYB. Familia amplior. ETO. At amplissimus

≤line=1095≥ Hic apparatus. APHR. Liberi omnibus eminent.

LAE. Merimne, ager qui sese habet? Nam te foris

Dudum venisse suspicor. MER. Quam uberrime

Frumento, olivo, vino et aliis arborum

Confertus est tibi fructibus. Caulae gregum

≤line=1100≥ Pecudumque stabula plena sunt, et pascua

Laetissima, adeo ut amplius nil postules.

Nam tanta copia fructuum est ut in horreis

Tuis vel apothecis recondere nequeas.

LAE. O fors, quibus te laudibus digne efferam,

≤line=1105≥ Quod cuncta mihi succedant ex sententia?

Sed hoc malum, quod nesciam fructus meos

Quo conveham. Nihilominus sic fecero:

Ruptis veteribus horreis nova denuo

Et ampliora exstruxero, quo congeram

≤line=1110≥ Quicquid mihi natum est in agris fructuum.

Tum dixero in iucunditate animae meae:

Euge, anima mea, nunc multa habes bona in horreis

Reposita in annos plurimos. Quiesce, ede,

Bibe et epulare pro tuo solatio.

≤line=1115≥ Eia ergo, amici, epulemur et solatio

Fruamur hoc die et per omnia tempora.

ANG. O stulte, mox animam tuam repetent, et haec

Quae congregasti, cuius hinc futura sunt?

Iam finis erit omnis tui solatii.

≤line=1120≥ LAE. Quis tu? ANG. Dei sum nuntius. Mors imminet

Tibi, nec in diem alterum victurus es.

UX. Quid concidit, Laemarge mi, vultus tuus?

Quid pallor hic subitusque te tremor occupat?

Quid habes, anima? FRA. Laemarge, quid nos territas?

≤line=1125≥ LAE. O amiculi, mors imminet, mors imminet.

FRA. Mors tibi? LAE. Mihi. Deus mihi locutus est:

Mors imminet. Mox irruere videbitis,

Qui animam meam rapient ad atra tartara. UX. Heu!

LAE. Animae male est. DAEM. Clauso ostio ponendus est

≤line=1130≥ In lectulo. Fors obrutus potu ac cibo,

Dum cubuerit ea digeret. FRA. Bene consulis.

Ponatur hoc in lectulo, medicus quoque

Mox advocatus consulat, quid facto opust.

## 32. ACTUS IV. SCAENA VIII.

DIABOLI duo \<ASTEROTH, BELIAL\>, ANGELI DUO,

LAZARUS, FRATRES.

Quo sacculum fers, Belial?

≤line=1135≥ BEL. Ad hunc voracem divitem.

ASTH. Quis usus istic sacculi?

BEL. Feram inseremus blandulam.

ASTH. Tam delicatam hanc animulam?

BEL. Hanc blandulam et vagam animulam.

≤line=1140≥ ASTH. Hic Lazarusne noster est?

BEL. Prius istud explorandum erit.

ANG. Morti propinquat Lazarus fame et siti

Confectus, ad epulonis huius ianuam.

Venite, consolemur ipsum, ut hostibus

≤line=1145≥ Procul fugatis, carnis hoc ergastulo

Solvamus et sinui inferamus Abrahae.

ANG. Eamus, ut tandem quiescat Lazarus.

ANG. Eamus. En quam verus est sermo Dei.

*Praecinit unus angelorum*. Esaiae 57.

Iustus perit, nec quispiam

≤line=1150≥ Qui curet est. Aufertur hinc,

Nemoque qui considerat.

Aufertur impio gregi

Viventium, in pace attamen

Erit sepultura ipsius.

≤line=1155≥ LAZ. Quid vos mihi cruentae adestis beluae?

Non vestra me ingluvies, sed Abrahae sinus

Excipiet. Haud vestro barathro cibus ero.

ANG. Quid Lazaro funestae adestis bestiae?

Non vestra eum ingluvies, sed Abrahae sinus

≤line=1160≥ Excipiet. Ite, aliam feram venamini. DIAB. Hau!

FRA. Papae, papae, quae haec monstra sunt? Fugiamus hinc.

**CHORUS SEU HYMNUS Lazari morientis.**

Ex psalmo 31: In te domine speravi.

*In hoc Lazarus per singulos versus iustos ostendat affectus, tum*

*manuum extentione et complicatione, tum oculorum sublevatione etc.*

*Lazarus morti vicinus*:

Cum tibi fidam, dominatori uni

Orbis, haud quaquam pudefiam in aevum;

Hac me ab aerumna tua in aequitate

≤line=1165≥ Eripe tandem.

*Repetitio angelorum duarum vocum*:

Ad sinus blandos Abrahae vocaris, Lazare fide.

Ad sinus blandos Abrahae vocaris, Lazare fide.

Flecte ad infirmum pietatis aurem

Sordidum ac sontem tibi supplicantem,

≤line=1170≥ Ut metu mortis celer eruas me, et

Faucibus orci.

*Repetitio*: Ad sinus etc.

Esto protector, Deus, atque asylum

Hostibus cincto, pavido ac relicto,

Quo tibi acceptam referam meam omnem

≤line=1175≥ Usque salutem.

*Repetitio*: Ad sinus etc.

Namque tu virtus mea, tuque asylum

Unicum quo confugiam misellus.

Ac tua me pro bonitate duces

Enutriesque.

*Repetitio*: Ad sinus etc.

≤line=1180≥ Me abdito educes laqueo, redemptor,

Quem tetenderunt misero dolosi,

Quando protector meus es fidelis

Solus ubique.

*Repetitio*: Ad sinus etc.

Ergo commendo, dominator orbis,

≤line=1185≥ In tuas palmas animam hanc, ut ipsam

Morte ab aeterna redimas misertus,

Vere redemptor.

*Praecinit unus angelorum.*

Altissimum posuisti in hoc

Tibi refugium, Lazare.

≤line=1190≥ Nullum tibi adveniet malum,

Nec plaga tuo habitaculo.

*Repetitio duorum angelorum cum duabus vocibus*:

In Abrahae sinu malis

Pulsis quiesces, Lazare.

In Abrahae sinu malis

≤line=1195≥ Pulsis quiesces, Lazare.

Quod angelis magnus Deus

De te suis mandaverit,

Ut te tuis in omnibus

Itineribus custodiant.

*Repetitio*: In Abrahae etc.

≤line=1200≥ Manibus suis te baiulent,

In lapide ne offendas pedem.

Pede cum leone draconeque

Basiliscum et aspidem teres.

*Repetitio*: In Abrahae etc.

## 34. ACTUS V. SCAENA I.

\<Trimetri\>

TYPHLUS, BRONCHUS.

Cum iam putem, mi Bronche, divitis illius

≤line=1205≥ Dudum solutum prandium, et aliquid solet

Subinde (ut inquis) dividi indigentibus.

Quid si eminus petamus aedes denuo?

BRO. Recte eminus, nam cominus cum panibus

Condividuntur verbera. Sequere. Duxero.

≤line=1210≥ TY. Sequor. Praei, longe et seorsum ab ostio.

BRO. Heu heu, Domine Deus, quid aspicio eminus?

TY. Quid? BRO. Lazarum. TY. Quid, Lazarum? BRO. Heu me, mortuum.

TY. Quid, mortuum? Non spero. Qui fieri queat?

Te fallit aspectus. BRO. Utinam, quia mortuus.

≤line=1215≥ Iam doleo quod modo bucceas e dentibus

Eripuerim miserrimi. TY. Mi Lazare,

Homo Dei, tun’ mortuus? Iam non queo

Quin lacrimer. Sed, Bronche, quid consilii habes?

Haud canibus hic linquendus est. BRO. Minime, ast ego

≤line=1220≥ Transferre possum neutiquam. TY. Id equidem scio. At

Tu diriges me, et commode quantum vales

Mecum cadaver eriges; ego in umeris

Te praevio gestum sepulturae inferam, et

Terra obruam. BRO. Bene consulis, sed celeriter

≤line=1225≥ (Quod in aedibus tumultus est) agenda res,

Ne prodiens huc quispiam nos opprimat.

Tu hunc prendito umerum dexterum. TY. Hem. BRO. Viriliter.

TY. Paulo altius levato, sic. Placide praei.

Melior mihi videor quod hunc ferre mereor.

≤line=1230≥ Crepit ostium, deflecte gressum in viculum.

## 35. ACTUS V. SCAENA II.

OECONOMUS, TRYPHERA, DAEMONES.

Tanto in pavore reque deplorata erit

Consilio opus, nostrum ut malum meliusculum

Fiat. Era, si nos audias, cadaver hoc

Foras iubebis extrahi exsecrabile,

≤line=1235≥ Ne plus mali \<nobis\> per ipsum impendeat.

TRY. Virum meum ego foras trahi iubebo? OEC. Tu,

Si me audias. TRY. Et quo foras? OEC. Procul e domo in

Malam crucem, quod destinatum orco vides

Atque maledicto obnoxium. TRY. Video heu dolor!

≤line=1240≥ Sed absque pompa, et absque honore funeris?

OEC. Absque omni honore, non secus quam asinum obruas,

Quod minime eum deceat honore prosequi,

Quem iustus arbiter Deus reiecerit.

DAEM. Suades bene, Oeconome, mea ex sententia.

≤line=1245≥ Foras trahi sinamus illud, quod Deus

Adeo pavendo prodigio his in aedibus

(Ut proh dolor videmus) exsecratus est,

Ne nos quoque similis calamitas opprimat,

Qui neutiquam illo sanctius vitam egimus.

≤line=1250≥ TRY. At hoc cui negotium commisero? An

Domestico, quo tum mihi, tum familiae,

Tum fratribus sit sempiterno opprobrio?

OEC. Minime. Sed introductus est paulo prius

Huc buttubatta exoticus, cui tradito

≤line=1255≥ Philippeo uno aut altero cadaver hoc

Peplo obvolutum dabimus, ut priusquam eri

Necem resciscat populus, extractum foras

Loco in profano procul ab urbe humo obruat.

DAEM. Recte quidem tu denuo, quia neutiquam

≤line=1260≥ Populo potest quod accidit celarier.

TRY. Quid si tamen dicamus hunc solita nece

Quamquam repente mortuum? Quidni queat

Celarier? OEC. Profecto, domina, non queat.

Sunt namque pueri, sunt puellae, sunt quoque

≤line=1265≥ Mancipia rimosa tibi ubique perflua.

Nihil queat fore tacitum, ut sileam interim,

Quod hanc necem Deus arbiter sic horridam

Numquam premi silentio passurus est,

Quam in hoc paravit, ut esset exemplo omnibus.

≤line=1270≥ Agamus igitur ne furorem et impetum

Populi in te, et in fratres, et in domum tuam

Quam plurimum invisam excitemus, neque Dei

Iudicia formidanda contra nos magis

Hinc provocemus. TRY. Occidi miserrima.

≤line=1275≥ DAEM. Sic expedit, Tryphera. OEC. Immo non solum expedit,

Sed et necesse plurimum, actutum quoque

Fetoribus prae maximis. TRY. Fiat igitur

Quod utile in commune vos decernitis.

OEC. Iam sapis. Eamus intro, et hoc negotium

≤line=1280≥ Mandemus huic exotico. DAEM. Tryphera, praei.

TRY. Hei fetor intolerabilis. DAEM. Nasum obstrue.

## 36. ACTUS V. SCAENA III.

THRASO, CYNOPA.

Hic tantus est fetor putris cadaveris,

Ut in aedibus nulli queant consistere.

Subduxero me aliquantulum, et me dixero,

≤line=1285≥ Qui abest, Cynopen hic foris morari, ut hac

Occasione liberer fetoribus.

Quam iusta sunt magni Dei iudicia: nam

Qui Lazari fastidiebat ulcera,

Iam putris omni familiae est fastidio. Ast

≤line=1290≥ Ubi Lazarus? Num mortuus translatus et

Sepultus est? Malim cum eo me mortuum,

Quam cum vorace vivere et epularier.

Malint quidem quae gesta sunt silentio

Tegi, at expedit palam indicari, quid domi

≤line=1295≥ Nostrae accidit, Laemargus ut hic exstinctus est.

Clamabo et eiulabo tamquam tristior:

Heu heu tribules, res dolenda hic accidit!

Erus meus Laemargus infeliciter

Exstinctus est! CYN. Quid debriatus clamitat?

≤line=1300≥ THRA. Adest Cynopa vini onustus utribus,

Haudquaquam in usum suave convivantium.

CYN. Quid rauce, rabula, inebriatus clamitas?

THRA. Nec ebrius, nec absque causa clamito:

Nam exstinctus infeliciter Laemargus est.

≤line=1305≥ CYN. Exstinctus est? THRA. Exstinctus est. CYN. Quemadmodum?

THRA. Cum dapsilem laetumque se solito magis

Praeberet hospitibus, repente e turbine est

Prolata vox, quam omnes quidem tum audivimus,

Sed solus intellexit is cui facta erat,

≤line=1310≥ Hunc continens sensum: ilico moriturus es.

Ut ipse paucis indicavit postea:

Subito pavet, pallet, tremit, collabitur.

Dein lectulo cum impositus esset, ilico

Duo monstra in aedes proruunt adeo horrida,

≤line=1315≥ Cynopa, ut atros daemones non ambigas.

CYN. Papae! Quid hoc miraculi? THRA. Audi cetera.

Diffugimus qui aderamus omnes territi.

At daemones (ut credimus) miseram animam

Quas attulere fuscinis, atrociter

≤line=1320≥ E pectore evulsere et in taeterrimum

Barathrum indidere, ad inferos ut transferant.

Postilla nusquam vidimus, sed mortuum ac

Discerptum erum deprehendimus. CYN. Pavenda sunt

Quae, Thraso, memoras. At quid uxor apparat

≤line=1325≥ Cum fratribus pompae sepulchrali? THRA. Nihil.

Mens deficit, animus labascit, negligunt

Omnem sepulturae apparatum splendidum.

Asini sepultura videbis extrahi

Funus foras inglorium. CYN. Quis extrahet?

≤line=1330≥ THRA. Is buttubatta, lyricrepa et mendiculus,

Quem era excipi mandaverat, conductus est

Ut id auferat, philippeo, quod impii

Manente funere in aedibus, nemo audeat

Neque possiet prae maximis fetoribus

≤line=1335≥ Domum ingredi. CYN. Quis audeat nostrum quoque

Domum ingredi, nisi obruto cadavere?

THRA. Sta hic paululum; videbis omnes progredi,

Saneque ero pompam exhibere splendidam. Huc.

## 37. ACTUS V. SCAENA IV.

OECONOMUS, DAEMONES, cum FAMILIA et FRATRIBUS,

MOLOBRUS, DIABOLI duo, SERVI duo.

Praeite porro, odore ne cadaveris,

≤line=1340≥ Quem pertulimus in aedibus, taeterrimo,

Etiam foris cogamur affici et infici.

FAM. Papae, papae, quae horrenda spectra denuo?

BEL. Rapiamus hoc cadaver exsecrabile,

Polo soloque pondus indignissimum.

≤line=1345≥ ASTH. Quo, Belial? BEL. In nostrum amoenum tartarum.

ASTH. Rapiamus hoc. Rape, Belial. BEL. Trahe, Astharoth.

ASTH. Tollamus hinc hoc corpus exsecrabile.

DAEM. Adhucne cessavere spectra? Adhucne stat

Feretrum integrum? OEC. Feretrum integrum, neque spectra sunt.

≤line=1350≥ Quo se modo vespillo proripit? DAEM. Eccum, adest.

MOL. Quid numinis me in hanc tulit dementiam

Ut hoc βδέλυγμα hinc extrahendum sumpserim,

Horrore tanto, ut iam fere exanimatus sim?

Ades, puer, te operi applica, haud modo spectra sunt.

≤line=1355≥ Quid hoc rei? Non amodo se torqueant

Boni viri, putore enim sunt liberi,

Quod ut animam, sic corpus atri daemones

In tartarum (velut arbitror) subtraxerint.

Usque adeo levis haec arca mortualis est.

≤line=1360≥ Verum trahamus, praemium ne subtrahant.

OEC. Non fabulandi hic est locus. Procedite. MOL. Hem.

## 38. ACTUS V. SCAENA V.

THRASO, CYNOPA, OECONOMUS.

En splendidam claramque pompam divitis.

CYN. Non aliter ac asinus foras eicitur. THRA. En

Qui Lazaro locum negabat publicum,

≤line=1365≥ Propria domo iam pellitur. OEC. Quos audio? CYN. Hui!

Videas licet. OEC. Servate res, mox adero. THRA. Abi.

Absentibus nunc omnibus, sine scrupulo

Eamus intro et reliquiis ciborum et hoc

Baccho cutem curemus. CYN. Id longe optimum.

## 39. ACTUS V. SCAENA VI.

LAEMARGUS, ABRAHAM.

≤line=1370≥ Videone te, pater Abraham? ABR. Fili, vides.

LAE. Num et Lazarum in sinu tuo? ABR. Vides quoque.

LAE. Mitte obsecro, pater Abraham, ad me Lazarum, ut

Intingat extremum sui digiti in aquam, et

Linguam meam refrigeret, quia crucior in

≤line=1375≥ Hoc igne flammanti miser. ABR. Reminiscere,

Fili, quod in vita tua tua commoda

Acceperis, contraque Lazarus mala.

Nunc igitur hic solacio perfruitur et

Tu affligeris. Et super omnia haec magnum chaos

≤line=1380≥ Firmatur inter vos et hos, ut qui velint

Ad vos venire, non queant neque inde ad hunc

Nostrum locum conscendere. LAE. Id si pernegas,

Mittatur in domum obsecro patris mei:

Nam quinque fratres sunt mihi, quos terreat,

≤line=1385≥ Ne et ipsi in hunc veniant locum cruciatuum.

ABR. Mosen habent suum et prophetas ceteros,

Quos audiant. LAE. Non, Abraham. At si quispiam

Ex mortuis resurgat, illi creduant.

ABR. Si Mosen non audiunt, neque quempiam

≤line=1390≥ Qui ex mortuis denuo resurgat, audient.

Te ceterum flammae manent usque in diem

Novissimum, et mecum quiescet Lazarus.

OECONOMUS.

Ad spectatores.

Vos qui adfuistis ludicris, ne state, sed

(Si me audiatis) amodo neque coniugem,

≤line=1395≥ Neque liberos, neque gastrimargum ab inferis

Hodie reversuros domum moramini.

Quod horrida viri impii nece territi,

Se alio recipient vesperi, nobisque rem

Omnem domesticam relinquent usui.

≤line=1400≥ Ite, atque vobis si placuimus plaudite.



# Back



F I N I S.

