# Front



HECASTUS

Macropedii,

Fabula non minus pia quam iucunda, in qua

facinorosus quisque mortalium subitaria morte praeoccupatus

tamquam in speculo quodam contemplari poterit,

quemadmodum per Christum

post veram suorum criminum paenitudinem

ad beatam adeoque laetam mortem perveniat.

Ultraiecti.

Harmannus Borculous excudebat.

MODESTISSIMO IUXTA AC DOCTISSIMO VIRO DOMINO

Godofrido Montano Endhoviensi Decano dignissimo,

Georgius Macropedius S. D.

Quandoquidem tibi, vir ornatissime, iamdudum nostra placere ludicra,
domino et fratre nostro Arnoldo communi amico referente, cognovi, etiam
tibi serium quiddam lucubrationum nostrarum dicare statui. Ad quod me
pariter non modo proborum parentum tuorum amica familiaritas et in
nostros collata beneficia, verum etiam tua fratrumque tuorum (cum sub
nostris in re litteraria militaretis castris) proba indoles et honesta
conversatio plurimum exstimulavit.

Accipe igitur hanc *Hecastum* fabulam nostram pietate honestam, anni
praecedentis aestate non sine magno spectantium plausu a nostris
tirunculis actam et iam tandem hortantibus amicis editam. Et si quidem
eam probaveris (id quod futurum spero), candidis communica et a Zoilorum
dentibus (modo citra contentionem fieri possit) subinde vindica; sin
autem ὡς τὸν ἐπὶ φακῇ μῦθον improbaveris aut tuo nomine indignam
iudicaveris, sic temeritatis me argue, ut nihilominus amicum erga te
animum tametsi in vili munusculo modestus agnoscas.

Vale, vir gravissime, et me tui amantissimum iudica.

Ex Traiecto, pridie Calendas Aprilis. Anno a Christo

nato 1539.

Ad candidum lectorem in *Hecastum* praefatio.

Cum, ni fallor, ante annos abhinc decem *Hecastum* nostram edidissem et
paulo post prelo mandassem, fuere multi quibus (fabulae scopo recte
considerato) per omnia placuit, fuere quibus in ea nonnulla offenderunt,
fuere quoque quibus omnino displicuit, ob hoc praecipue, quod erroribus
quibusdam nostri temporis connivere et suffragari videretur. Imprimis
illi, quod citra paenitentiae opera (satisfactionem dicimus) et
ecclesiae sacramenta, per solam in Christum fidem et cordis
contritionem, condonationem criminum docere vel asserere videretur et
quod quisque certo se fore servandum credere teneretur. Id quod
nequaquam nec mente concepi nec umquam docere volui, licet quibusdam
fortassis fabulae scopum non exacte considerantibus prima (quod aiunt)
fronte sic videri potuerit. Si enim rei scopum, quem in argumento
indicabam, penitus observassent, secus fortassis iudicaturi fuissent.

Volui siquidem praecipue in fabula ostendere, quo pacto post scelera
postque flagitia subitanea morte occupatus seu praeventus quispiam, cum
ad extrema pervenerit nec canonicae paenitentiae locus vel tempus
reliquum sit, ne pusillanimitate et desperatione fractus pereat,
tractandus sit. Cuiusmodi homini (pro mea quidem sententia) cum iam iam
moriturus sit, non carnis afflictio, non alia paenitentiae opera, sed
μετάνοια seu detestatio peccati et plena fiducia iam fide in Christum
pro nobis mortuum proponenda et inculcanda sunt.

Profecto longe aliter hominem quemlibet sanum et extra mortis imminentis
periculum (si res postularet) post sceleratam vitam quantumvis
resipiscentem et dolentem tracturus essem, quod ad absolutam peccatoris
conversionem et reconciliationem non tantum cordis contritio vel
peccatorum detestatio, verum etiam sacramentalis confessio, sacerdotis
absolutio, gemitus, luctus, ieiunium, carnis maceratio, eleemosynae et
id genus alia tum paenitentiae tum pietatis opera proximo exhibenda
requirantur.

Oro praeterea pium lectorem, ne in quibusdam fabulae locis suspicionem
fortassis aliquam moturis existimet me velle affirmare vel sentire, quod
hominem quemlibet christianum necessario credere oporteat in numero
salvandorum se esse aut de sua salute certum esse, cum multae scripturae
nos doceant nihil tutius esse quam sub spe semper timere. Nihilominus si
certus erat Paulus quod neque mors neque vita neque creatura aliqua se
cum aliis piis et fidelibus separare posset a caritate Dei patris, quae
est in Christo Iesu domino nostro, ut colligit ex precedentibus ad
Romanos caput 8 et manifestius eodem capite ’Ipse spiritus testimonium
reddit spiritui nostro, quod sumus filii Dei’ cum ceteris quae
prosequitur; si divus Petrus certa promissione credentes dicit gavisuros
laetitia enarrabili, etc.; si Ioannes in evangelio dicit ’Qui verbum
meum audit et credit ei qui me misit, habet vitam aeternam et in
iudicium non venit, sed transit de morte in vitam’, et manifestius in
epistola ’Carissimi nunc filii Dei sumus, et nondum apparuit quid
erimus. Scimus autem ...’ etc.; si (inquam) hi suo tempore adhuc in
carne viventes de sua et aliorum salute certi fuerunt, absurdum erit si
etiam hac nostra tempestate pie credamus subinde nonnullos per divinam
revelationem seu spiritus testimonio certo cognoscere se filios Dei esse
et hinc migrare securos?

Quis praeterea (si historiis credimus) innumeros martyrum et confessorum
greges de salute sua certos et securos dubitet exspirasse? An non secura
mens Stephano,

qui vidit caelos apertos? An non secura mens Antonio, qui mortem laetus
aspexit? An non secura mens Ambrosio et Martino, quorum alter
interrogatus se mortem non timere dicebat quod bonum dominum haberet, et
alter iam iam moriturus astanti sibi humani generis hosti dicebat ’Quid
hic astas, cruenta bestia? Nihil in me, funeste, reperies. Abrahae me
sinus recipiet.’? Taceo de multis aliis de quorum tum in vita tum in
morte securitate prolixum esset recensere historias.

Cum igitur non abbreviata sit manus Domini, sed adhuc suis caelestis
gratiae et consolationis munera impertiatur, quonam merito alienum a
religione Christiana iudicabitur si dicatur adhuc nostri temporis
quispiam (qualem Hecastum finximus) subinde inveniri, qui divino spiritu
suae conscientiae reddente testimonium spem sibi certam suae salutis
promittat?

Haec prolixius quam destinaram, optime lector, prosecutus sum ut de
*Hecasto* mentem meam cognoscas et, si qua inter legendum non
trivialiter dicta occurrant, pie et candide interpreteris.

Traiecti anno 50.



# Main



## 1. PERSONAE DRAMATIS,

seu fabulae interlocutores.

Prologus Daemones cum duobus amicis

Hecastus, maritus Syngenes cum duobus cognatis

Epicuria, uxor Mors, larva taeterrima

Philocrates, filius Satan, diabolus

Philomathes, filius Acolytus

Philoponus, servus Hieronymus, pastor

Panocnus, servus Virtus, persona feminea

Oeconomus, libertus Fides, persona feminea

Daetrus, coquus Plutus, ex arca loquens

Ancillae duae

Nomodidascalus, legatus Chorus ex tribus pueris

Puer legati et tribus puellis familiae.

Ne miretur lector candidus actorum frequentiam, quod magis utilitati
auditorum nostrorum quam artificio comico studuimus.

PERIOCHE seu Argumentum.

Convivium sibi atque amiculis suis

Opiparum Hecastus apparans pleuritide

Percellitur subitoque post gravissima

Scelera citatur ad supremum iudicem.

Cumque anxius neque amiculos neque proximos

Neque liberos fidos sibi comites viae

Offenderet, despondet animum. Ad ultimum

Virtute fultus et Fide, post sacrifici

Monita salutis postque paenitentiam,

Vitaeque restitutus est et gratiae.

Dein morte sancta spiritali gaudio

Se affecit et suos probosque reddidit.

## 2. PROLOGUS in Hecastum.

Quotquot theatro nostro adestis, tum viri

Tum feminae, novam sacramque fabulam

Vobis hilariter offero, cui nihil

Inest pudendi sceleris aut lasciviae. At

≤line=5≥ Quemadmodum Unusquilibet vel Hecastus hic

(Qui candide vobis modo exhibebitur)

Post gloriam, luxum et voluptates suas

Subito subinde ab omnibus desertus ad

Mortem feratur horridam, videbitis.

≤line=10≥ Videbitis nihilominus, quemadmodum

(cum paenitentiae operibus seu fructibus

Essent negata nece imminente tempora)

Post criminum confessionem praeviam,

Post lacrimas cordisque paenitudinem

≤line=15≥ Non aliter ac pius latro in cruce pensilis

Per unicam in Christum fidem Deo patri

Gravissime offenso rediit in gratiam

Et ab angelis de paenitente ovantibus

Subvectus est ad sempiterna gaudia.

≤line=20≥ Sciat tamen spectator omnis candidus,

Multo quod aliter hunc vel alium quemlibet

Sano et vigenti corpore in proscaenium

Produceret, flagitia post enormia

Manifesta seu latentia, auctor fabulae

≤line=25≥ Quam sorte praeventum hunc virum subitaria,

Quod ad absolutam paenitentiam sciat

Pluria requiri quam fidem ipsam catholicam,

Confessionem et absolutionem eam,

Virtute quae fit clavium Petro datarum

≤line=30≥ Ecclesiaeque, per ministros publicos.

Cuiusmodi est eleemosyna, ieiunium,

Orationes lacrimaeque et id genus

Alia pia opera, tum in Deum, tum in proximum.

Verum sibi persuasit hunc vel quemlibet

≤line=35≥ Morte subita praeoccupatum sic fore

Tractandum et exhortandum et hoc solacio

Fidei levandum, ne (quod absit), dum nimis

Exaggeretur quam meretur pro suis

Excessibus correctio, moriens sibi

≤line=40≥ Male conscius satisque facere non valens,

Spe destituta animum miser despondeat

Barathrumque desperationis incidat.

Certe humilium contrita corda neutiquam

Spernit Deus, sero licet resipuerint.

≤line=45≥ Quae vera, numquam sera paenitentia est.

Neque singularem (ut nuncupant) fidem in Deum,

Verum catholicam et universalem probat

Ab apostolis et orthodoxis proditam,

Qua non modo esse Deum et creasse haec omnia

≤line=50≥ Et in unitate trinitatem credimus,

Christum natum, passum et in cruce mortuum

Dieque tertia excitatum a mortuis,

Sed et in Deum qua credimus et in filium

(Quem perditis nobis necandum tradidit),

≤line=55≥ Toti fide atque amore in ipsum tendimus

Ipsique nos nostram et salutem maxime

Totaque cum fiducia committimus.

Nec voluit auctor quemlibet debere se

Certo beandum credere, quod tutius

≤line=60≥ Nihil sit ac spei timorem adiungere.

Verumtamen quis dubitet innumeros adhuc

Posse emori tutos sineque periculo,

Ut martyrum Christum confitentium

Quondam greges, quorumque menti Spiritus

≤line=65≥ Testatus est Dei quod essent filii?

Haec me volebat proloqui Macropedius,

Ne qui favere eum putent erroribus,

Ecclesiae quod ab unitate catholicae

Et ab orthodoxis discrepare anathema sit.

≤line=70≥ Praeterea et hoc paucis monebo, si cui

In aliquibus minus pudice visa sit

Vel adultera introducta vel meretricula,

Nihil est in hac quod oculos pudicos laeserit.

Videbitis gestus honestos undique

≤line=75≥ Actusque graviter exhiberi comicos.

Non hic amator virginum, non leno, non

Scortum impudicum vel quod offendat probos.

State igitur absque turbidis clamoribus.

Valete! Hecastum, cuius hinc libertum agam et

≤line=80≥ Oeconomon, huc prodire mox videbitis.

**CHORUS. Versu Sapphico.**

Foede peccator, resipisce tandem,

Iudicis mulctas citus anteverte,

Hora ne tradat cita mortis orco

Te cruciandum.

≤line=85≥ Quid tibi gazam, moriture, condis?

Quid voluptates, moriture, anhelas?

Quid vel affectas, moriture, honores

Interituros?

Dum viges sanis vegetisque membris

≤line=90≥ Et frui dulce est scelere exsecrando,

Macera carnem, peritura sperne

Et resipisce,

Sera ne non sit metanoea vera,

Nempe procedens baratri pavore,

≤line=95≥ Prorsus aut nulla, hanc merito negante

Iudice iusto.

## 4. ACTUS I. SCAENA I.

Iambici trimetri.

HECASTUS solus.

Nemo omnium mortalium felicior

Me vivit usquam gentium, quod nesciam

Si quidlibet meam ad beatitudinem

≤line=100≥ Queat addier. Formosa coniunx, filii

Acres, venustae filiae, ampla familia est.

Varia supellex ornat aedeis splendidas,

Thesaurus auro, argento et electro tumet,

Arcaeque perticaeque veste plurima

≤line=105≥ Ex purpura vel coccino aut holoserico

Conferta sunt; laeti greges in pascuis

Uberrimis, agri feraces, commodi

Reditus sed et possessiones plurimae

Et quicquid ad felicitatem conferat,

≤line=110≥ Iuveni valenti ac sospiti simul affluit.

Age igitur, anima, fruere rebus propriis!

Ede, bibe, epulare cum bonis sodalibus

Et amiculis. Nec terreant te, qui tibi

Diem futuri examinis praenuntiant,

≤line=115≥ Qui faucibus crepantibus tibi praedicant,

Quod exigenda ratio sit de singulis

Quae possides vel prodigis, quemadmodum

Expenderis. Nugas agunt qui haec blacterant.

Nam quilibet (ut humana ratio iudicat)

≤line=120≥ Rerum suarum dominus, haud oeconomus est.

Nunc igitur huc mea evocata uxorcula

De vespera cena, deinde vesperi

De crastina volupe apparanda iussero.

Hinc Daemonem amicum adiero et hunc diem

≤line=125≥ Iocis, fritillo ac poculis sepeliero.

Prodi, uxor, aedibus, quod aliqua serio

(Priusquam amicum adeam) tibi mandanda sint.

## 5. ACTUS I. SCAENA II.

Trimetri ut superiores.

EPICURIA, HECASTUS, PANOCNUS.

Mi vir, quid evocas me ad aestum et aëra?

Quin intus ea quae erant iubenda, dixeras?

≤line=130≥ HEC. Ut delicata, ut tenera facta es, mea rosa!

Quin palla vel calyptra operuit has genas?

EPI. Etiamne rides? HEC. Egone? EPI. Tu nae. Iam iocis

Et ineptiis missis, anime, dic seria.

HEC. Cura apparari vesperum convivium

≤line=135≥ Et delicatum et splendidum: sint frixa, sint

Elixa, sint assata, sint liquata, sint

Quaecunque sint in copia. Nam vesperi

Nobis viri primarii cum uxoribus

Laetissime excipiendi, honeste ac blanditer

≤line=140≥ Tractandi erunt. EPI. Convivium, mi vir, recens?

Convivae, Hecaste, denuo? Calent adhuc

Verua, calent foci calentque chytropodes;

Et denuo, mi Hecaste, convivae et recens

Convivium? HEC. Si quid calet, iam ferveat.

≤line=145≥ Parentur omnia denuo. EPI. Hesterno die

Quae cocta, nondum absumpta sunt. Suffecerint

Quattuor viris totidemque eorum uxoribus,

Ut puto. HEC. Putas? Abi, coquantur omnia

Recentia. EPI. Licet. Qui, putas, esuri erunt?

≤line=150≥ HEC. Cognati, amici, contribules. Ceterum,

Uxor, tua nil interest praescire quos

Adduxero. Cura apparentur quae gulae et

Ventri satisfaciant. EPI. Licet. Tribusne adhuc

Si coxero, satis arbitraris? HEC. Ut hoc genus

≤line=155≥ Muliercularum illiberale est et tenax!

Novem decemve adduxero, ut te Iuppiter,

Mala sciscitatrix, perduat. EPI. Ne irascere, at

Memineris ut nobis sacerdotes crebro

In contione publica denuntiant,

≤line=160≥ Quod de omnibusque et singulis quae prodigi hic

Absumimus, largimur aut expendimus,

Coram supremo iudice in novissimo

Die exigenda est ratio. HEC. Te iam scilicet

Terret dies novissimus. Quos tu mihi

≤line=165≥ Narras dies novissimos? Nugantur ii,

Qui istaec ferunt. Quo ex arculis nostris sibi aes

Emulgeant, hi nos subinde territant.

An non licet mihi meo pro arbitrio

Quae propria sunt expendere aut partis frui?

≤line=170≥ In parricidas, in latrones, in canes

Verpos, in ethnicos et id genus impios

Discussio haec desaeviet. Baptisma nos

Christusque nos servabit, aut si quid sit in

Nobis mali, post lacrimis piabimus.

≤line=175≥ Neque nos sumus virtutis omnino vacui.

Quod namque abundat, erogamus interim

Pauperibus, orphanis, peregrinis. Sacras

Aedes sacris diebus ingredimur, Deo

Precem dominicam fundimus, fidem quoque

≤line=180≥ Nulla impiorum dogmatωn aspergine

Foedam tenemus integram. Vade, stolida,

Et coquito quae coquenda sunt. Novissimus

Quidem dies nunc longe abest: venturus est

Post multa tandem saecula. Age fruamur his

≤line=185≥ Praesentibus, dum aetas favet, tempus iuvat

Fataque sinunt. I, mea rosa, istaec expedi.

Ego Daemonem accedo amicum proximum,

Cum quo iocis, facetiis et lusibus

Tempus teram usque ad vesperam. EPI. Vade igitur et

≤line=190≥ (Quia imperare non queo tibi nec volo)

Regredere quaeso tempori. HEC. Heus. EPI. Quid nunc? HEC. Volo,

Si quispiam me quaeritet, ne facile me

Prodatis aut sinatis evocarier,

Quod hunc diem genio dicavi liberum.

≤line=195≥ Sequere, Panocne. PAN. Hem. HEC. Tu familiae praecipe.

EPI. Curabitur. Vir hic admodum fit prodigus,

Qui ne quidem blandis logis nec asperis

Compescitur. Nisi aliquid ego largissimis

Illius usque impendiis detraxero,

≤line=200≥ Cito res domestica tota dilabetur. Heus,

Heus, Daetre, ades! Decem viris vel feminis

Coqui volebat; alteram partem cate

His sumptibus detraxero. Foculis novis

Vetera recocta (modo integra) inserenda sunt.

≤line=205≥ Heus, Daetre. ------------

## 6. ACTUS I. SCAENA III.

Trimetri.

DAETRUS, EPICURIA.

------------ Daetrus hic. Quid, era, factum voles?

EPI. Cape sportulam atque hos aureos solidos duos.

Ex omnibus quae per macellum veneunt,

Quantum satist decem viris, eme optima.

DAE. Papae! Decem iam denuo? EPI. Denuo decem.

≤line=210≥ DAET. Si addas adhuc solidos duos, vix emero.

EPI. Abi, frutex, non emeris? DAET. Non emero,

Ut veneunt iam obsonia. At si me audias,

Probe admodum tibi consulam. Quae adhuc super

Sunt reliquiae veteres, novis, ut recaleant,

≤line=215≥ Interserantur callide. Parcatur huic

Dimidio emendi impendio. EPI. Recte mones,

Si industrie fieri queat. DAET. Tam industrie,

Ut nec vel ipsa sentias quae feceris.

Sine me meo periculo hanc cudere fabam.

≤line=220≥ EPI. Sino. Vide, ne in aliquo honori deroges.

Mercare quod putas fore necessarium.

Ego interim curabo cum famulitio

Quod ad voluptatem atque splendorem attinet.

DAET. Vadam. Tenacitas mehercle mulieri

≤line=225≥ Sordesque natura insita; haud ullo queunt

Respectu honoris vellier. Satius mihi

Fuit igitur obsequi atque idem suggerere quod

Certe videbam velle eam sibi suggeri,

Quod hinc mihi concilio pacem et gratiam.

≤line=230≥ Prospicio Daemonis fores aperirier.

Proripio me, ne forte erus me hic opprimat.

## 7. ACTUS I. SCAENA IV.

Tetrametri.

HECASTUS, DAEMONES, PANOCNUS.

Hoc est quod intus dixeram tibi, Daemones. Sistamus hic

Cum poculis fritillum, ut alea et orbibus lusoriis

Moveamus ultro taedia. DAE. Hem, sistamus. At quis legibus

≤line=235≥ Certabimus? HEC. Victo hauriendus cyathus est. DAE. Immo
magis

Victo hauriendus cantharus cyathusque victori cadat.

HEC. Adhuc placet, non admodum terret capax me cantharus.

Puer, ades et his infunde vina poculis, dein domum

Te proripe atque satage, ne quid imparatum offendero.

≤line=240≥ Cave deinde, si petat me quispiam, ne me indices.

PAN. Non indicabo, sed tibi quis usque cyathissabit et

In ceteris minister erit? HEC. Iners inertis non eget.

Abi, piger, manum laboribus applica. Nos nostra enim

Curabimus nobisque cyathissabimus. Redi! PAN. Hem? HEC. Mane.

≤line=245≥ Primum omnium dic coniugi nos adfuturos vesperi.

PAN. Dicam. HEC. Philopono dic, paret vino hauriendo dolium

Dulcissimum. PAN. Licet. HEC. Inde toti familiae ut sese excolant,

Chorum instruant laetique nos cum carmine excipiant, quod hunc

Diem atque noctem subsequam genio dicare statuimus.

≤line=250≥ PAN. Facesso. Numquid aliud est, quod exsequendum praecipis?

HEC. Nihil. PAN. Valete sospites. HEC. Iam nostra agamus ludicra.

DAE. Agamus. En bis unio. HEC. Bis senio. DAE. En bis binio.

HEC. Bis quinio. DAE. En bis ternio. HEC. Bis quaternio. DAE. Bis
quaternio.

Victoria haec mihi cesserit. HEC. Bis ternio. DAE. En bis quinio.

≤line=255≥ HEC. Bis binio. Descensus usque noster est. DAE. Bis senio.

Ascensus hic spondet mihi victoriam. HEC. Bis unio.

Profecto prodigiosus hic iactus fuit. DAE. Fuit quidem,

Sed iam vicissitudinem hanc mutavero. Te verbero.

En ternio et quaternio. HEC. Me verberas, et ventulus

≤line=260≥ Me verberare visus est sub dextro hoc hypochondrio.

DAE. Quid somnias? HEC. Non somnio, sed intro eamus, obsecro.

DAE. Eamus. Ast uterque prius exhauriat sibi poculum.

HEC. Praebibe; sequar. DAE. Bibi. Sequere, nam poculo hoc plagae tuae

Medebere. HEC. Id quod faxit Aesculapius. DAE. Faxit. Bibe!

≤line=265≥ HEC. Bibi, sed hauddum sentio. Cedamus intro, Daemones,

Extraque ventum haec coepta terminemus alacrius. DAE. Placet,

Nam corpori aegro aquilo intulit persaepe multa pericula.

**CHORUS.**

Iambici dimetri.

Ex capite secundo Sapientiae Salomonis.

Nihil, sodales, tandem erit

Caro nostra quam exstinctus cinis,

≤line=270≥ Et mollis instar aëris

Sese resolvet spiritus.

Ut nubili vestigium

Haec vita nostra transiet,

Ut nebula dissolvenda, quae

≤line=275≥ Radiis liquet solaribus.

Perinde ut umbrae transitus

Vitae suavis tempus est,

Operisque nostri ac nominis

Cum tempore erit oblivium.

≤line=280≥ Igitur, sodales, commodis

Fruamur his praesentibus,

Veluti iuventa celeriter

Imbuti Iaccho et balsamo.

Non temporis flos transeat,

≤line=285≥ Vernis coronemur caput

Per omne pratum et compitum

Rosis, priusquam marceant.

Nullus sit exsors gaudii,

Laetitiae ubique symbola

≤line=290≥ Linquamus, haec quod una sit

Pars atque sors mortalibus.

## 9. ACTUS II. SCAENA I.

Trimetri.

OECONOMUS solus.

Grandi malo servi putant se obnoxios,

Cum imperia sedulo exsequuntur erilia.

Id quod mihi quoque tunc persuaseram fore,

≤line=295≥ Cum servitutis colla subderem iugo.

Verum secus modo iudico. Nam tum (licet

Operans et obsequens) eram multo omnium

Liberrimus, curam omnem in alios transferens.

Libertus ubi iam factus sum, cura undique

≤line=300≥ Rerum omnium domesticarum me opprimit.

Si quid vel intus vel foris vernaculi

Neglexerint, mihi imputatur, quasi geram

Curam universam. Accedit his quod nec mihi

Oboediunt nec gnaviter suis student

≤line=305≥ Negotiis. Nam aut garriunt aut lusitant

Aut in foro omnibus obstrepunt, sua neglegunt.

Videbo quid Daetrum moretur, quominus

Ferat coquenda coquatque edenda vesperi.

Vos fulcra, mensas, gausape et mantilia,

≤line=310≥ Orbes, quadras vasaque parate, ut iusseram.

Audistin’ haec? Parate cuncta, ut iusseram!

Non audient me, suspicor, sed, ut abiero,

Ad fabulandum aut feriandum confluent.

Recta tamen vadam in macellum, uti videam

≤line=315≥ Quid hactenus Daetrum moratum est. Si quidem

Occurrerit, viae laborem ademerit.

## 10. ACTUS II. SCAENA II.

Tetrametri.

PANOCNUS, PHILOPONUS, OECONOMUS cum DAETRO.

Quantumlibet festinet era, quantumlibet Apeleutherus,

Res neutiquam processerit nisi Daetrus adsit, qui coquat

Quae edenda sunt. Quid discus absque edulio? PHI. βοῦς λοκρικὸς.

≤line=320≥ PAN. Tantisper ergo moremur hic, dum redeat is qui amissus
est

Dumque ille abest, cui labor et omnis opera inutilis est. PHI. Placet.

Miranda sunt profecto, quae de nostro ero memoras mihi.

Nam quamquam is hactenus fuit rerum omnium profusior

Et ad voluptatem gulae atque Veneris indulgentior,

≤line=325≥ Numquam tamen tam futilem festivitatem prodidit.

Timeo hercle ne res tam insolita siet viro malo omini.

PAN. Merito quidem; nam saepe post Phoebi micantis caumata

Sequi solent tonitrua, extremumque risus luctus est.

Memini quibus mors imminebat ocius, quod gaudio

≤line=330≥ Intemperato se nimis resolverent. PHI. Id ominis

Dii boni avertant! Utut se habebit hoc negotium,

Videbitur. Nos interim curemus ea, quae iusserat

Per singula exacte exsequi, si non velimus ulmei

Rebus quibuslibet imparatis reddier. Mensam ampliter

≤line=335≥ Primum instruamus, lectulos sternamus atque pocula

Munde eluamus, inde frondibus atrium virentibus,

Herbis quoque redolentibus adornemus atque (ut iusserat)

Chorum ex ephebis et puellis ordinemus consonum,

Ne sit, quod oculos introgressi offendat aut bilem excitet.

≤line=340≥ PAN. Mones probe. At iam tandem adest Daetrus gravis
cupediis,

Qui utrique nostrum aliam laboris sordidi ansam porriget.

Comitatur Oeconomus, cui cura est rei domesticae. Is

Iurgabitur, scio, et arguet nos otii aut socordiae.

PHI. Syndule, non te pigeat operis aut laboris sordidi,

≤line=345≥ Nam se omnibus servus fidelis applicat laboribus.

Porro huius ego pro iurgio respondeam. OEC. Quid hic foris

Nugamini? Nihil est in aedibus quod exigatis? PHI. Est,

Sed hactenus Daetrum morati ipsum sequemur praevium.

DAET. Sequiminor impigri. Est enim quod utrique committam. PHI. Licet

≤line=350≥ Te sequimur. PAN. Anne dixeram? PHI. Praedixeras. Sed
obsecro,

Quem principem virum eminus videmus huc gravissimis

Properare gressibus? Moremur; haud enim mediocris est

Vir dignitatis, quisquis est. Id quod suis tum vestibus

Tum gestibus, tum maxime qua praeditust heroica

≤line=355≥ Maturitate in moribus plane indicat, prae se ferens

Ingens decus et auctoritatem regiam. PAN. Videtur hic

Legatus esse Caesaris regisve magni nominis,

Quod haec severitas et haec maturitas nulli siet

Nostratium. Cedamus intro; nam pudet tantum virum

≤line=360≥ Excipere; nam nos appetit. PHI. Siste, pudor absit rusticus.

Quid digne ero respondeas, fugisse si resciverit?

Non nos quidem hic momorderit; si quid loquendum, ego eloquar.

## 11. ACTUS II. SCAENA III.

Tetrametri.

NOMODIDASCALUS, PHILOPONUS, PANOCNUS.

Iamdudum in his mundi infimis convallibus praedivitem

Homuncionem habitare multi praedicunt, quem rex deum

≤line=365≥ Hominumque maximus iubet citarier, quem singuli et

Henecastum et Unumquemlibet compellitant. Hunc primulum

Legatione functus opto convenire serio.

PHI. Erum petit. PAN. Verum. NOM. Heus, boni iuvenes, mihi aedes divites

Quas Hisecastus habitat, ultro ostendite! PHI. His in aedibus

≤line=370≥ Habet Hisecastus ipse erus noster, domine venerande, quem

Omnes Hecastum nuncupant. NOM. Idem est. Vocetur huc foras.

PHI. Dudum exiit, mi heros, domo necdum reversus est. Eram

Si poscis, ipsa adest. NOM. Vocetur haec. PHI. Panocne, eram evoca.

PAN. Vocavero. NOM. Quo abiit erus? PHI. Ad amiculum animi gratia,

≤line=375≥ Ut poculis vel lusibus iocisve tempus exigat.

NOM. Tempus terendum lusibus? Tempus terendum poculis?

Quo nihil habet preciosius, quo nihil habet iucundius,

Quo debuit vitam priorem lacrimis foedissimam

Piare et ad vitae futurae gaudia aspirare, cum

≤line=380≥ Nil morte sit ei certius, nil mortis hora incertius?

At quid moratur uxor? Aut quin huc vocata proruit?

An despicit summi mandata regis haec, quae perfero?

PHI. Iamdudum in amplos apparatus vesperae cenae, arbitror,

Distracta subito non quit explicare se vel comere.

≤line=385≥ NOM. O dirae et exsecrandae opes mortalium, ad quid non
solent

Mentes suorum cogere? PHI. Eccam eram sua cum ancillula.

Heros, vale; nam est quod agam in aedibus. NOM. Adolescentule, vale.

## 12. ACTUS II. SCAENA IV.

Trimetri.

EPICURIA, NOMODIDASCALUS, PUELLA.

Papae, quis hic? Salve, vir inclite. NOM. Salva sis,

Muliercula. EPI. Mene quaeris an virum meum?

≤line=390≥ NOM. Primum omnium tuum maritum, deinde te

Quoque admonendum censui. Sed ille ubi est?

EPI. Ecastor istuc nescio. Solus abiit.

NOM. Videto quid respondeas. Os namque quod

Mentitur, occidit animam. EPI. Egone mentiar?

≤line=395≥ Ne quaeso suspicetur id dominus meus.

NOM. Videlicet, servi tui novere quod

Tu nescias? Mitte igitur ocius qui eum

Adducat! Est enim mihi res seria,

Iussum quoque necessarium regis mei

≤line=400≥ Ter maximi, quae et indicare me quidem

Quam primum oportet, ast eum mox exsequi,

Modo rationem suae salutis habuerit.

EPI. Me miseram, ut hoc sermone me quoque territas.

NOM. Hic terror est maioris initium, nisi

≤line=405≥ Nos audiat. Voca virum! EPI. Timeo admodum,

Ne non velit vocarier. NOM. Nolit, velit,

Ducatur huc! EPI. Puella, vade et evoca

Nostra ex familia quempiam PU. Evocavero.

EPI. Quem mittam in aedeis Daemonis, si fors queat

≤line=410≥ Post pocula inde educier. PU. Vocavero.

Aliudne dici praecipis? EPI. Nihil aliud.

At cum vocato regredere, ut dicam tibi

(Si forte causa postulet) qui vesperi

Sint ordinanda fercula in convivio.

≤line=415≥ PU. Facesso. EPI. Abi. NOM. Quid tanta modo pro vespere

Est cura tibi convivio, cum nescias

Num habitura sis tuo cum marito vesperem?

EPI. Quid audio? Iuvenes sumus, sani sumus

Lustrumque nondum septimum transegimus;

≤line=420≥ Qui mors subita nos opprimat? Quaeso, melius

Mihi ominare, ne quibus terroribus

A poculis et ferculis nos distrahas.

NOM. Si mihi vacaret his tibi de singulis,

Muliercula, respondere, non quam stulta sis

≤line=425≥ Modo sed et quam insanias, attenderes.

Sed nunc adest puer vocatus; praecipe

Ei marito quod velis referrier.

Tantisper hic manebo dum peregeris.

## 13. ACTUS II. SCAENA V.

Tetrametri.

PANOCNUS. EPICURIA. PUELLA.

Prodire me foras iubebas, era? Quid exigi voles?

≤line=430≥ EPI. Reverte in aedeis Daemonis quam potueris celerrime

Et revoca erum. PAN. Non audeam tentare, quod iubes; nam erus

Interminatus est mihi iam serio, ne se hoc die

Aut evocarem aut proderem. EPI. Novi, sed imminet modo

Necessitas ultima: velit, nolit, statim accersendus est.

≤line=435≥ Dices virum primarium ter maximique Caesaris

Legatum adesse in aedibus, qui iussa perfert seria

Sine remora denuntianda, et inquies quod mortis et

Salutis ultimae discrimina imminent si neglegat.

PAN. Legatum adesse dixero, cuius necesse est iussibus

≤line=440≥ Mox serio respondeat. EPI. Sic dixeris. PAN. Sic dixero.

EPI. Alii vide ne dixeris. PAN. Non dixero. EPI. Vade interim.

Puella, sterne mensam in edito domus triclinio,

Ut hospitem excipiamus hunc cum honore summo et gaudio.

PU. Operam dabo quo splendide sint apparata quaelibet.

≤line=445≥ EPI. Niteant parietes byssinis, hyacinthinis, holosericisque
tapetibus.

PU. Faxo libens. EPI. Fac, mensa et auro splendeat

Radiante gemmatisque poculis. PU. Licet. EPI. Loca singula

Styrace, ture et galbano suffita sint. PU. Suffita erunt.

EPI. At celeriter. PU. Celerrime. EPI. Iam comiterque et callide

≤line=450≥ Mihi loquendum cum viro hoc donec maritus exeat,

Si forte venari queam, viro meo quid nuntiet.

Ipsusque adit me denuo. ------------

## 14. ACTUS II. SCAENA VI.

Tetrametri.

NOMODIDASCALUS, EPICURIA, PUER.

------------ Mulier, quid est quod inutili

Iubes labore distrahi totam familiam in aedibus,

Ut putridam carnem oppleas enutriasque vermibus?

≤line=455≥ Si habeas quibus vitam tuam serves et hoc corpusculum

Moderate operias, aliud his regionibus nil postules.

Nam is cuius hac legatione fungimur, ditissimus est,

Qui in propria mensa suis paravit immortalia

Sua fercula atque pocula, utpote omnibus sese hac brevi

≤line=460≥ Vita pie colentibus et amantibus. Quid denique in

His lacrimarum vallibus congeritis aes, vestes, opes,

Captatis ampliter voluptates, honores, commoda,

Cras morte certo certius morituri et omnia haec velut

Nihilum relicturi? EPI. Id quidem cognoscimus, vir optime.

≤line=465≥ Sed (obsecro) quid adeo mortem interminaris iuvenibus

Sano atque vegeto corpore? An non plurimis annis adhuc

Vitam poterimus prorogare et ultro caelis perfrui?

NOM. O si scias, quam haec stulta sit praesumptio: modo trepida

Resipisceres, hunc fastum et hunc luxum ut lutum contemneres

≤line=470≥ Iramque flendo iudicis caelestis antevorteres.

EPI. Qui stulta? Non propitius est Deus optimus? Qui et in ultima

Hora diei in vineam properantibus post otium

Magnum dabit parvi laboris praemium? NOM. Si vera sit,

Numquam profecto est sera paenitentia. At tu qui scias,

≤line=475≥ Homo bulla inanis et levis, quod horam ad undecimam queas

Perducier? Nam qui spopondit paenitenti gratiam,

Is negligenti non spopondit crastinum. Quin etsi ad id

Aetatis ultimae senex perveneris, qui nunc scias,

Quod te in suam paterfamilias vineam missurus est?

≤line=480≥ Quandoquidem donum Dei, perfecta paenitentia, haud

Res propriae virtutis est. Tuque interim spreta Dei

Patientia longa secundum cor tuum non paenitens

Tibi in supremum examen iram congeris. EPI. Tu territas

Me neutiquam mediocriter dirae necis vocabulo.

≤line=485≥ Verumtamen difficile mihi persuadeas, haec omnia

Quae possidemus ampliter, fore deserenda adeo temere

Et stulte et inconsulte, ut illis non fruamur libere.

Qua vel sua clementia Fortuna vel dii boni

Nobis suo favore contulere abundantissime. At

≤line=490≥ Iam sermo suspendendus est; tandem maritus advenit.

NOM. Ut video, non resipueris donec tibi Letum sua

Vitam sagitta transigat. Vade igitur et fac quod tuae

Censes saluti commodum. EPI. Vadam et videbo quid mei

Convivio et triclinio apparaverint. Te quoque velim

≤line=495≥ Marito adesse vesperi. NOM. Is mihi modo conveniendus est.

Profer, puer, diploma divinaeque legis codices.

PU. Hem tibi, domine, diploma divinaeque legis codices.

## 15. ACTUS II. SCAENA VII.

Tetrametri.

HECASTUS, PANOCNUS, NOMODIDASCALUS.

Quem sese homo dicebat esse, qui iubebat me sibi

Assistere? PAN. Insignem virum magnique regis nuntium.

≤line=500≥ HEC. Se nobilem, se divitem, se purpuratum aut splendidum

Auro exhibebat nuntius? PAN. Non admodum. Verumtamen

Ea est viro in sermone, vultu moribusque auctoritas,

Maturitas probitasque, ut (absit verbulo indignatio)

Te rusticum, te barbarum censerem et hominem sordidum.

≤line=505≥ HEC. Nugare. Si pannosus est, si pauper et ignobilis,

Non regius legatus est neque huc bonis avibus venit.

Ubi reliquisti virum? PAN. Cum uxore nostris pro aedibus.

En tibi hominem! Vide et experire, ipsus quis est vel quantus est.

HEC. Pol tam gravem non credidi. Relucet ex facie viri

≤line=510≥ Reverenda morum dignitas et honore digna sanctitas.

PAN. Haec dixeris, cum hominem loquentem audiveris. HEC. Salus tibi

Sit, quisquis es, venerande vir. Men’ quaeritas? NOM. Tibi quoque salus

Vitaque functo mors bona et vitae futurae gloria.

Tun’ ipsus es qui vulgo Hecastus diceris? HEC. Hecastus sum ego.

≤line=515≥ NOM. Rex regum et imperator omnium per orbem maximus

Me misit ad te nuntium iussitque te absque mora suis

Assistere tribunalibus deque omnibus quibus usus es

Vel abusus et quae sub polo per fas nefasque possides,

Sibi rationem reddere. Et ne existimes rem frigidam

≤line=520≥ Et hanc meam legationem subdolam aut minus ratam:

En litteras chirographumque, quo suam ad praesentiam

Te tanta maiestas citat. HEC. Quid Caesari mecum fuit

Commune, ut accepti datique subito iustum calculum

Suum ad tribunal exigat? Quid? Num imperator me sibi

≤line=525≥ Servum, colonum, debitorem aut oeconomon existimat,

Ut referam ei omnem calculum de singulis? An non licet

Mihi de meis et quod volo et quantum volo, quando volo et

Quibus volo et quemadmodum volo, meo pro arbitrio

Impendere? NOM. Has lege litteras primum omnium atque intellege.

≤line=530≥ Si postea quid haesitas, tibi clarius praecepero.

HEC. Proh Iuppiter, cuiusmodi haec scriptura et haec elementa sunt?

Nostrae profecto non habent formam stilumve curiae.

Quasi hi characteres Dei digito exarati sint, ita

Grandem mihi timoris horrorem ingerunt. NOM. Quid mussitas?

≤line=535≥ Cito perlege citiusque responde, ut sciam, quid sit mihi

Renuntiandum Iudici. HEC. Tuam fidem! Est in litteris

Reverenda quaedam antiquitas, punctis figurisque haud parum a

Nostra litura discrepans, ut neque legere verbum queam

Miser nec intellegere quae exarata sunt. At sunt mihi

≤line=540≥ Duo filii, quorum alter humanis diu versatus est

In litteris. Morare dum sensum mihi horum versuum

Is explicet. NOM. Vocetur. HEC. Heus, vocato Philomathea meum

Gnatum, ut statim compareat. Post alterum curabis, ut

Legatus hic dignissime excipiatur hospitesque ceteri.

≤line=545≥ PAN. Et filium tuum, ere, vocabo et alterum curabitur.

Numquid aliud me vis? HEC. Nihil nisi ut ipsus actutum advolet.

Dicesque quamprimum illius me opera indigere. PAN. Dixero.

HEC. Me et cura et anxietas et horror artuum simul obruunt.

Dolet latus, cor palpitat, quasi febribus concussa sint

≤line=550≥ Carnes et ossa contremunt. Super omnia haec legatus hic

Me et iussa regis maximi torquent pavore maximo;

Et ad ipsa quid respondeam, ignoro omnium miserrimus.

Heu me, vicissitudo quanta subito rerum est omnium.

Sed ecce Philomathes adest, gnatus meus iuvenior; hic

≤line=555≥ Mihi, spero post has litteras lectas feret solacium.

## 16. ACTUS II. SCAENA VIII.

Trimetri.

PHILOMATHES, HECASTUS.

Subito legentem Hippocraten puer meus

Me devocat. Quis hic? Pater quid tristis est?

Salve, pater. Quid tristis es? Quid et manum

Lateri apprimis? HEC. Me subitus invasit dolor

≤line=560≥ Sub dextro hoc hypochondrio. PHI. Linguam exsere! HEC. Hem.

PHI. Cedo manum. HEC. Hem manum. PHI. Pleuritis est,

Morbus profecto neglegendus nemini,

Nisi forte cui vitae salus invisa sit.

Is namque praecipiti gradu adducit neci,

≤line=565≥ Nisi eam reppulerit initio medicans manus.

Fidito, pater. Lecto Galeno facile te

Servavero. Sola hacne causa subito me

Modo devocari iusseras? HEC. Non hac quidem,

Fili, sed alia, quae premit pectus meum

≤line=570≥ Multo magis. Vidistin’ hunc virum gravem?

PHI. Quin viderim? HEC. Magni imperatoris (ut ait

Et ut indicat maturitas) legatus est.

Qui me suis verbis gravibus et litteris

Eius tribunali ocius sisti iubet

≤line=575≥ Et omnium quae nostra sunt, rationem ibi

Ut nacta sunt vel distributa, reddere.

PHI. Ne cesseris. In ius vocandus est pater,

An imperator omnibus nostris bonis

Praescribet ultro calculum? HEC. Audi cetera.

≤line=580≥ Venerandae adhuc antiquitatis obtulit

Diplomata, brevibus quidem illita versibus,

Sed litteris tam insignibus uti non manu

Mortalis hominis, at Dei scripta putes.

Tantum ingerunt horroris intuentibus.

≤line=585≥ Quas dum neque intellegere queo neque legere,

Te devocavi ex edito museolo,

Ut verba, sensum et ordinem cum expresseris,

Sciam quid alto principi respondeam.

PHI. Diplomata sua mihi vir ipsus displicet

≤line=590≥ Videatque nostro in orbe doctos et sophos.

HEC. O utinam in hac re, gnate, patri commodes

Pro maximis tibi traditis impendiis.

PHI. Et quicquid ad philosophiae artes attinet

Omnesque leges tum profanas tum sacras

≤line=595≥ Omnemque linguam haud barbaram novi probe.

Quid proposuerit, quod facile non solvero?

Sed in viro est (dum attentius considero)

Non saecularis dignitas (ut credidi)

Fastusve regius, sed horror ac stupor

≤line=600≥ Cultus Dei et caelestis amplitudinis.

HEC. Hoc dixeris, cum ipsum loquentem audiveris.

## 17. ACTUS II. SCAENA IX.

Trimetri.

NOMODIDASCALUS, HECASTUS, PHILOMATHES, PUER.

Hic est, Hecaste, qui tibi regis mei

Mandata legat et explicet? HEC. Is est. NOM. Cape, lege.

Plus aequo in hoc loco moratus sum; expedi.

≤line=605≥ HEC. Quid stipes hic elinguis es? Qui non legis?

PHI. Horror, pater, me invadit, anxietas quoque

Non mediocris. Nam elementa quamquam barbara

Miram Dei potentiam prae se ferunt.

Humaniores litteras scio, barbaras

≤line=610≥ Neque legere neque intellegere, pater, queo.

HEC. Egone miser, qui post tot auri impendia

Nil eruditionis in te nactus sum?

An non in hoc te litteris mandaveram,

Ut, sicubi res postularet, tu meas

≤line=615≥ Causas viris coram probis defenderes?

Et ecce nunc in hoc meo discrimine

Stas mutus absque mente, voce et sensibus.

Lege vel abi in malam crucem, ignavissime!

NOM. Ne caede gnatum innoxium. Nam tu magis

≤line=620≥ Taxandus es, qui tantum eidem litteras

Tradi volebas, quae aut forent rebus tuis

Perutiles aut ampliter gnati tui

Tum gloriae tum dignitati consulant,

Dei optimi et propriae salutis neglegens.

≤line=625≥ Porro ex Deo omne pendet hoc negotium

Totumque divinum est quod hic tractabitur.

HEC. Quid audio? Non dixeras exordio

Summi imperatoris te adesse nuntium?

NOM. Et esse dixi et sum quidem παντοκράτορος

≤line=630≥ Et imperatoris minister maximi.

An non Deus rex regum et omnium ubilibet

Dominantium? Hic suo tribunali iubet

Te assistere, ut simul exigaris omnium

Quae gesseris rationem et artum calculum.

≤line=635≥ De idololatria, infidelitate deque falso

Iureiurando, dolo, periurio,

Fastu, gula, luxu, libidine, acedia,

Furto, philargyria, rapina, caedibus,

Livore, bile et id genus facinoribus,

≤line=640≥ Quibus Deum patrem optimum et ter maximum

Negare minime veritus es, sed omnibus

Tum animi tui tum corporis pulcherrimis

His dotibus cum argento et auro plurimo

Abusus es. Quorum omnium te, homo, Deus

≤line=645≥ Non principem aut dominum, sed oeconomum sibi

Constituerat, quo ea non tuae libidini

Sed commodis et gloriae domini tui

Expenderes, nunc petitur aequus calculus.

HEC. Tot atque tantis me procellis obruis,

≤line=650≥ Ut mente desperationi proximus

Deficere me putem. Sed ista qua mihi

Minaris actuum omnium discussio,

Post longa creditur futura tempora.

Quis interim interdixerit fruisci iis

≤line=655≥ Quae vel labore parta sunt vel annuens

Mihi vel patri Fortuna large tradidit?

NOM. Homo bulla inanis, exigis quis vetuerit?

Divina virtus celeriter te eliserit,

Te extruserit, te eraserit, te exstinxerit.

≤line=660≥ Divina enim animadversio, etsi pluribus

Sit differenda serius, tibi imminet

Et occupabit neglegentem ocissime.

Quapropter expende ocius, quid his super

Respondeas. HEC. Vehementer urges, nec tamen

≤line=665≥ Tempus locumve examinis certo ordinas.

NOM. Nunc imminere diximus tempus locumque

Diximus dudum, atque adhuc recalcitras.

HEC. At qua via gradiendum erit? NOM. Te rapuerint

Hinc ultro qui accusaverint, Dei angeli,

≤line=670≥ Tum daemones, tum propria conscientia.

Et ipse te tunc, ut modo, accusavero.

HEC. Cui iudici? NOM. Inflexibili et horribili Deo,

Cuius tremunt vultum inferi superi quoque.

HEC. Non advocato causa et epitropis potest

≤line=675≥ Committier? NOM. Coram ipse oportet adsies.

HEC. Nullaene igitur indutiae? NOM. Nullae. HEC. Hei mihi.

Prosintne opes? NOM. Minime. HEC. Precesne? NOM. Neutiquam.

HEC. Heu heu miser, quid natus sum? Quot undique

Me subito circumdant mala? NOM. Haec ante omnia et

≤line=680≥ Te praevidere et te cavere, cum diem

Tibi otio terere liberet, oportuit.

Nunc ergo dic, quid Iudici renunties.

Neque enim licet posthac morari quidpiam.

HEC. Angustiae graves mihi sunt undique.

≤line=685≥ Ignoro quidnam fecero, quandoquidem

Durum aggredi et periculosum renuere.

Cum nullus igitur sit legere qui possiet,

Hoc ipse lege diploma, quo certo sciam

Quid me citanti iudici respondeam.

≤line=690≥ NOM. Onus hoc subire tuo haud gravabor nomine.

[ןיִסְרַפ לֵקְת אֵנְמ]{dir="rtl"} id est: Numeravit hos

Vitae tuae dies Deus verissimus

Et ponderavit minus habentes maximus;

Divisit itaque te e solo iustissimus.

≤line=695≥ En prior. Et altera haec, quam clarius

Intellegas, sententia est: ֶ[תיֵבְל וַצ]{dir="rtl"}

[׃הֶיְחִת אֹלְו הָתַּא תמ יִכּ]{dir="rtl"} quod est: Homo,

Domui tuae dispone, quia morieris et

Non vixeris. Hic est tonantis nuntius.

≤line=700≥ HEC. Ergone moriar? NOM. Certius quidem nihil.

HEC. Qui moriar annum vix agens tricesimum?

NOM. Moriere nec posthac habebis crastinum.

HEC. Egone moriar, opibus qui abundo plurimis?

Cui sunt amici, proximi, uxor, liberi?

≤line=705≥ NOM. Vide quid hi te iuverint. Moriendum erit.

Quid nunc remandas iudici? Dic sine mora.

HEC. Heu me! Velim nolim, omnium miserrimus

Petam supremum Iudicem. NOM. Sequere ilico.

Tu quoque, puer, cape sarcinam. Migremus. PU. Hem.

## 18. ACTUS II. SCAENA X.

Trimetri.

HECASTUS solus.

≤line=710≥ O Mors, quam amara est mentio tui viro

Sano, cui tranquilla rerum est omnium

Possessio libetque adhuc capere cibum.

O anima mea, solis relicto lumine,

Uxore blanda, liberis caris, bonis

≤line=715≥ Amplis, amicis integris et hoc

Tuo suavi corpore, rapiere nunc

Per atram et ignotam viam necis horridae ad

Summi tribunal iudicis, cui ne quidem

Unum ad decem milia referre potueris;

≤line=720≥ Ubi nec opibus, quia dives est, nec gratia,

Quia iustus est, sed nec dolo, quia sapiens,

Nec pragmatis, iudex quod ipse et testis est,

Agendum erit. Quid obsecro tandem spei

Nobis duobus unicis, nisi quod salus

≤line=725≥ Speranda nulla est perditis? O si modo

Ex omnibus vel unum amicum offenderem,

Qui se meis comitem exhiberet passibus,

Qui usque ad tribunal iudicis causam meam

Pro viribus defenderet: vir is quidem

≤line=730≥ Non mediocre afferret mihi solacium.

Talis mihi intus aut foris prensandus est.

**CHORUS.**

Dimetri.

Ex Ecclesiastico, Psalmis et Apocalypsi.

O Mors, quam amara est memoria

Tui viro sano, cui

Tranquilla rerum est copia

≤line=735≥ Libetque adhuc epularier.

O saeva mors, o dira sors

Homini scelesto et impio,

Cui soluto a corpore

Mors imminebit pessima.

≤line=740≥ Mors quamquam acerba corporis,

Tamen ipsa momentanea est;

At spiritus mors perpes est

Adeoque multo acerbior.

Mors prior amicum separat

≤line=745≥ Ab amiculis mortalibus,

Secunda mors hominem a Deo

Vivente in aevum disgregat.

Quia quamdiu Deus Deus,

Tam diu erit impius impius;

≤line=750≥ Tantisper hic in tartaro,

Quantisper ille in gloria.

## 20. ACTUS III. SCAENA I.

Trimetri.

HECASTUS solus.

Quam is est beatus qui ita probe vitam suam

Instituit, ut morte ingruente neutiquam

Timeat, sed audeat ultro adire iudicem.

≤line=755≥ Id ex mea infelicitate maxima heu

Sero nimis considero. Nam cor meum

Tot opprimunt curae ut quid expediat mihi

Primum omnium tentare, prorsus nesciam.

Vitam meam dum pristinam considero,

≤line=760≥ Plus terret orco dira conscientia.

Si in posterum emendationem spondeam,

Morbus premit, mors imminet, Deus quoque

Iratus instat arbiter; cuius quidem

Solus tribunal mox adire exhorreo

≤line=765≥ Et nescio si ex omnibus sit quispiam

Amiculis qui me velit comitarier.

Tentare tamen id est necesse maxime,

Quod solus hunc ausim adire iudicem.

Se primus ingerit cum amicis Daemones:

≤line=770≥ Is primiter mihi modo conveniendus est.

## 21. ACTUS III. SCAENA II.

Trimetri.

DAEMONES cum duobus AMICIS, HECASTUS.

Eamus et videamus ut Hecastus vetus

Valeat amicus. AM.1 Eamus. AM.2 Eccum is obviust.

DAE. Ut est, Hecaste? Non adhuc sapiunt tibi

Vina vetera? Ecquid tristis es? Qui sese habet

≤line=775≥ Lateris dolor? HEC. Quid vina, amice Daemones,

Mihi suggeris? Dolor ingravescit plurimum,

Verum aliud est quod urget hoc vehementius,

In quo tuum atque ceterorum plurium

Consilium et auxilium invoco. DAE. Sis bono animo.

≤line=780≥ Nihil est enim quod viribus, quod opibus et

Prudentia tibi non queamus benevoli

Impendere. Heus, propone causam; nostrum erit

Succurrere. HEC. Imperator et rex maximus

Suo tribunali iubet me assistere

≤line=785≥ Et de omnibus factis, logis, rebus quoque

Mihi creditis rationem ad unguem reddere.

At solus apparere summo iudici

Quandoquidem non audeam, vos deprecor

Pro nostra amica et vetere consuetudine,

≤line=790≥ Ut vel simul cuncti vel unusquilibet

Mecum profectus ad tribunal iudicis

Pro me advocatus vel patronus adsiet.

DAE. Confide; nam pro viribus te quisque ibi

Iuvabimus. Sed quando proficiscendum erit,

≤line=795≥ Vel quo modo, vel quo, vel ad quem iudicem?

HEC. Heu me, sine remora vel ante vesperem

Sub horrido vitae et necis discrimine

In regionem tenebricosam et inviam

Migrandum erit, sistendum et alto iudici.

≤line=800≥ DAE. Praegrandis est, Hecaste, res quam praedicas,

Nostris quoque impar viribus. Si in proximo

Vico vel urbe proxima absque periculo

Coramque noto iudice haec quam nos rogas

Res foret agenda, relinquerem te neutiquam;

≤line=805≥ Sed iam mihi id (quid hi queant, nescio) tibi

Praestare non est integrum. AM.1 Mihi quoque

Non modo vacat, quod et aliis condixerim.

AM.2 Nec mihi per occupationes plurimas.

HEC. Haec est amicitiae fides? Haec gratia?

≤line=810≥ Sic destituitis in miseria quem quidem

Tantum celebrabatis olim in gloria?

DAE. Sic mandat hoc Fortuna nobis tempore.

Verum probe tibi atque amice consulam:

En Syngenes reliquique sanguine proximi

≤line=815≥ Ultro tibi sese ingerunt: causam explica.

Nihil est quod ii tibi negaverint. Vale!

HEC. Ut hoc amici frigidum solacium.

## 22. ACTUS III. SCAENA III.

Trimetri.

SYNGENES cum duobus COGNATIS, HECASTUS.

Quid turbae in aedibus tuis, Hecaste mi?

Quid uxor atque liberi illacrimant domi?

≤line=820≥ Quonam repente regio iussu foras

Citatus es? HEC. Proh proh dolor, cognate mi, ad

Summi tribunal iudicis vocatus et

Parere iussus sum, nec est qui iudicem

Mecum profectus mitiget, causam meam

≤line=825≥ Defendat aut mihi consulat, si non modo

Sit quidpiam a vobis mihi solacii.

SYN. Cognate, non te deseremus: fidito.

CO.1 Non deseram te. CO.2 Hecaste, non te deseram.

Tametsi ad Indos me vel ultra duxeris,

≤line=830≥ Per saxa et ignes perque solitudines,

Per maria ab Herculis columnis extimis

Cimmerium adusque Bosporum et Maeotidem,

Tibi comes ero individuus et te protegam.

Sed quonam eundum et quando, nobis dicito.

≤line=835≥ HEC. Statim in horridum mortis ferar periculum et

Sistar severo iudici, cui ne quidem

Unum queam pro mille adortus reddere.

SYN. Vices tuas (ita me iuvent pii Ioves)

Doleo, sed haec mihi causa paret acerbior

≤line=840≥ Quam possiet per nos tibi tractarier,

Ut nulla nos mortis pericula terreant.

Quapropter oro aequanimiter nos audias,

Tuae saluti consulere quia cupimus.

Tibi sunt opes amplissimae, tibi famuli

≤line=845≥ Fidissimi, tibi liberique acerrimi.

Auri tui argentique vim cape maximam

Assumptisque famulis atque liberis tuis

Securus aggredere severum indicem;

Si quid tui nati haud queant defendere,

≤line=850≥ Tua (cui omnia oboediunt) pecunia

Facillime redemeris. Nos coniugem

Tuam atque rem domesticam, ut tibi proximi,

Tuebimur. CO.1 Tuebimur. CO.2 Tuebimur.

SYN. Nihilominus ubi te paratum scierimus,

≤line=855≥ Adusque portam prosequemur ampliter.

CO.1 Te prosequemur. CO.2 Prosequemur insimul

Te summo honore et ampliter. HEC. Me miserum, ut est

Vana et caduca sanguinis fiducia!

Sic adiuvatis proximum? SYN. Cognate, (si

≤line=860≥ Vis) hoc boni consule quod offerimus. Vale! HEC. Heu,

Parcere meis quidem volebam liberis,

Sed ab omnibus desertus hos cogar quoque

Mihi obsequentes atque comites reddere.

Eccos meum ob malum madentes lacrimis.

## 23. ACTUS III. SCAENA IV.

Trimetri.

PHILOCRATES, PHILOMATHES, HECASTUS,

≤line=865≥ Tametsi uterque modo ex ephebis cessimus,

Non queo tamen, cum exaudiam patrem anxium,

Quin lacrimer. PHIM. Quamvis et ipse sine patre

Amodo potissim vivere, tamen me quoque

Affectus idem permovens lacrimas ciet.

≤line=870≥ HEC. Adeste, filii mei carissimi,

Adeste patri dubio in hoc negotio.

PHIC. Si quid pater possimus auxilii tibi aut

Consilii uterque impendere, haud nos credito

Tibi defuturos. Quicquid armis bellicis,

≤line=875≥ Virtute corporis vel animo strenuo

Possim, pater, non tibi gravabor exhibere.

PHIM. Ad me quod attinet, pater, quicquid scio

Vel in sacris vel in profanis legibus

Vel in arte disserendi utraque vel integra

≤line=880≥ Philosophia, tibi iure totum vindica,

Ut interim sileam, quod et totum tibi

Me debeam. Id natura suadet, praecipit

Lex atque ratio postulat. HEC. Bene dicitis,

Gnati mei, et me sublevatis paululum.

≤line=885≥ Quando a propinquis igitur atque amiculis

Omnibus ad unum deseror, tum iudicis

Meme exigit censura inevitabilis

Nec solus audeam mihi male conscius

Petere pavendum iudicem, vos obsecro,

≤line=890≥ Quibus imperare assueveram, ut conficere iter

Mecum velitis atque adire iudicem.

PHIC. Quis iste iudex est, pater, quem nuncupas?

HEC. Caeli imperator atque terrae maximus.

PHIC. Horrendus hic. Quis audeat eum accedere?

≤line=895≥ Nihilominus qua quove eundum ad principem?

HEC. Per mortem in horridam et inviam regionem, ubi

Pro singulis dictis meis et actibus

Posthac recipiam praemia. PHIC. Apage sis, pater.

Moriturus es? HEC. Moriar. PHIC. Hodie? HEC. Hoc, fili, die.

≤line=900≥ PHIC. Qui scis, pater? HEC. Legatus aeterni Dei

Indixit hoc mortem mihi diplomate.

PHIM. Quin, mi pater, dilationes postulas?

Quin superiorem iudicem appellaveras?

HEC. Nullam sinit dilationem aequissimus,

≤line=905≥ Nullam quoque appellationem maximus.

Quapropter oro et obsecro, gnati mei, ut

Vestro parenti adsitis in discrimine

Causamque nostram vestra ope et patrocinio

Reddatis ex aegerrima meliusculam.

≤line=910≥ PHIC. Si cum hostibus, pater, tuis armis iubes

Aut viribus confligere, in Philocrate

Nullus timor, formido nulla per Herculem

Bellive detrectatio; sed horrida

Tecum subire mortis in discrimina,

≤line=915≥ Quod animus et natura abhorret, abnego.

Si quid tamen frater meus tibi Philomathes

Facere amplius sciat, velit vel possiet,

Per me licet. PHIM. Prompta est voluntas, mi pater,

Tibi commodare plurimum scientia et

≤line=920≥ Industria, verumtamen pericula

Mortis subire non queo nec debeo,

Hoc maxime quod nesciam si te queam

Iuvare coram iudice aut defendere.

Idcirco consilio meo fretus, pater,

≤line=925≥ Adhibe tibi mancipia et aeris plurimum,

Quibus imperes liberrime, ut, si quispiam

Tibi inferat violentiam, famuli adsient

Causamque reddat (nisi queas defendere)

Mitem vel excusabilem pecunia,

≤line=930≥ Qua nil solet mage flectere animos iudicum.

PHIC. Iuxta meam sententiam locutus est

Frater. Decet magis obici periculo

Tua mancipia quam liberos, ne his perditis

Nullus siet qui hereditatem dividat.

≤line=935≥ HEC. Sic, filii, sic deseritis et fallitis

Ultro patrem vobis benignum et obvium?

Qui vos genuit et enutrivit et extulit,

Sic spernitis? PHIC. Non spernimus. PHIM. Non spernimus.

Sed improbum iussum probe abnuimus. Vale! HEC. Heu,

≤line=940≥ Quid iam spei mihi reliquum? Si filii

Linquant patrem, quid reliqua tandem familia?

Tentabo si quid imperando extorqueam.

Ocius adeste, singuli vernaculi,

Egredimini. ------------

## 24. ACTUS III. SCAENA V.

Trimetri.

PHILIPONUS, HECASTUS, PANOCNUS.

------------ Tu nos vocaveras, ere?

≤line=945≥ HEC. Vocaveram non vos modo sed etiam alios

Famulos meos. PHI. Quid exsequi nos praecipis?

HEC. Producite huc Plutum meum, meas opes

Et quicquid est pretiosum in aedibus foras!

PAN. Producimus. HEC. Sine remora! PHI. Absque ulla mora.

≤line=950≥ HEC. Possem invocare coniugem cum ancillulis

Blandasque amiculas meas, quarum haud secus

Ac coniugis suavi consuetudine

Hucusque fruitus sum, satis genio meo et

Veneri obsequens, et quae me amabant plurimum.

≤line=955≥ Vereor tamen ne forte sit frustraneum.

Quid audeant hic mulieres pavidissimae,

Ubi trepidat et fortissimus? Si liberi

Non audiunt, quid audiat me uxor procax?

Quis intus est garritus? Ecquis exiet?

≤line=960≥ Ipsa uxor est habetque quod fert aegrius.

## 25. ACTUS III. SCAENA VI.

Trimetri.

EPICURIA. HECASTUS, ANCILLAE duae.

Quid est, marite, quod foras Plutum iubes

Ex abditis domus locis producier?

An morbus ad dementiam te corripit?

HEC. Sine me, uxor, hoc die opibus hisce perfrui,

≤line=965≥ Qui crastino fortasse et his et gloria et

Vita carebo et omnibus, mortis quoque

Tremebundus ad regionem iturus horridam.

EPI. Papae, marite, quid hoc quod occipis loqui?

Tu mene utroque filio, famulitio

≤line=970≥ Et omnibus bonis relictis profugies?

An non putem dementis hanc sententiam?

HEC. Tace, mulier, ut audias quod neutiquam

Insaniam. Vidistin’ hunc paulo prius

Virum honore dignum et moribus gravissimum?

≤line=975≥ EPI. Vidi. Isque me mirum in modum perterruit,

Mortem subinde et acre iudicium Dei

Aequissimi mihi memorans. HEC. Hic iam rato

Magni Dei chirographo atque diplomate

Mortem mihi indicit et ad horridum statim

≤line=980≥ Citat tribunal iudicis, cui ne quidem

Unum queo pro milibus reddere. Itaque,

Coniux mea, oro et obsecro, etsi non queas

Causam meam defendere, ut commortua

Mecum profecta sis mihi solacio.

≤line=985≥ EPI. Eheu marite Hecaste, mors tibi imminet?

HEC. Mors. EPI. Nulla prorsus tibi datur dilatio?

HEC. Nulla. EPI. Ergo mortem obibis hoc die? HEC. Hoc die.

Pauloque post ipsam videbis me aggredi.

EPI. Me miseram, ut est amara mors. Solum necis

≤line=990≥ Me territat vocabulum. Tibi consule,

Mi vir. Profecto non tibi ausim congredi.

Aurum cape atque argentum et omne famulitium.

Mors territat me, deprecor mortem. HEC. Vel has

Quaeso puellas linque mihi solacio.

≤line=995≥ AN.1 Ne rogo sinas nos, domina, morti tradier!

AN.2 Ne morte nos, domina, sinas occumbere!

EPI. Servi tui tibi sint, vir, obsecro comites;

Sine mihi meas servarier pedissequas.

HEC. Ut usque miser! Huc mancipia Plutum adferant.

≤line=1000≥ EPI. Mox efferent. Confidito; vim maximam

Pecuniae panumque pauperibus tuae

Pro animae salute impartiar. Mi vir, vale.

HEC. O languidum solacium, si quid mihi

Male mortuo dispertias. ------------

## 26. ACTUS III. SCAENA VII.

Trimetri.

PHILOPONUS, PANOCNUS, PLUTUS, HECASTUS.

------------ Manum admove.

≤line=1005≥ Ut stas piger! PAN. Quod crassus et gravis admodum est.

PLU. Quid inquietor? Quo feror? PHI. Te erus vocat.

Hic Plutus est, ere. HEC. Sistite, ut paucis loquar.

Heus, Plute, dormis? PLU. Itane tractus dormiam?

Compacta pridem membra mea tot tractibus

≤line=1010≥ Disiecta sunt, lassata sunt, soluta sunt,

Ut vix sibi usquam ex integro cohaereant.

HEC. Mecum profectus hoc die causam meam

Iuves oportet apud pavendum iudicem.

PLU. Qui caecus et crassus queam proficiscier?

≤line=1015≥ Res quaslibet tibi domi expedivero.

HEC. In alteram regionem oportet exeas.

Exi, stupide! PLU. Non exeo, etsi distrahas.

HEC. O Plute, mors mihi imminet. Servi mei,

Si non velis ultro, vel invitum quidem

≤line=1020≥ Te transferent. PLU. Non transferent. Prius quidem

Artus et ilia ruperint quam transferant.

In morte nemini opitulor usquam gentium,

Quin magis ad alienum dominum transeo.

HEC. Tentabo num te mihi rebellem cogere

≤line=1025≥ Possim et foras producere. Introducite

Vectesque validos comparate ocissime,

Quis contumax hinc transferatur longius.

Ego iam sequar. PHI. Paremus. HEC. Heu miserum virum,

Ut omne longe abest mihi solacium.

≤line=1030≥ Nunc ingravescit corporis et animi dolor,

Nunc instat hora novissima, et nolim velim

Properandum erit solusque iter vastissimum

Heu derelictus ab omnibus confecero,

Solumque terribili me oportet iudici

≤line=1035≥ Assistere atque ibi rationem reddere,

Nisi fors queam Plutum foras producere.

Nunc ingrediar aedes meas, ut singulis

Rite ordinatis et habitu mutato huic

Accingar itineri omnium tristissimo.

**CHORUS.**

Trochaici dimetri.

≤line=1040≥ Defluentis instar undae

Universi cum dolore

Procreati et educati

Morte ad ima labimur.

Ergo quid vires opesve,

≤line=1045≥ Quid voluptas, quidve honores

Proderunt post fata, quando his

Omnibus privabimur?

Delicatus tum putrescet,

Fastuosus proteretur

≤line=1050≥ Disque nudus obruetur

Pulvere, esca vermibus.

Corrigamus ergo nostram

Moribus vitam probatis,

Ne (quod absit) temporalem

≤line=1055≥ Mors perennis aggravet.

## 28. ACTUS IV. SCAENA I.

Trimetri.

HECASTUS, SERVI duo, FAMILIA, PROXIMI, AMICI.

Ut iusseram, lento gradu praecedite

Meumque Plutum ferte cauti et commode

Ne offensus ex incommodo mihi obstrepat.

Cum dixero vale ultimum et domesticis

≤line=1060≥ Et proximis et amiculis, mox subsequar.

SE. Proficiscemur. Sed quem itineris ducem habebimus?

HEC. Dux neutiquam defecerit: procedite.

Iam, uxor, vale, longum valete, liberi,

Valete, viscera mea! Iam nos separat

≤line=1065≥ Amara mors. EPI. Coniux vale dulcissime!

Iam more turturis relicta compari

Vidua sedebo in aedibus. FI. Vale, pater

Piissime. An sic nos relinques orphanos?

Sic separat nos dira mors? Vale, pater!

≤line=1070≥ HEC. Valete proximi, valete amiculi!

PRO. Nos itane, Hecaste, deseres? Longum vale.

HEC. Desertus ita vos desero. PRO. Comitabimur

Te ad usque portam. HEC. Onerosum id est solacium.

AM. Concedimus. HEC. Sed deseretis denuo.

≤line=1075≥ Hui, quis tumultus quaeve turba perstrepens

Sonat eminus? Iam ingens pavor mentem meam

Et horror artus occupat. ------------

## 29. ACTUS IV. SCAENA II.

Trimetri.

SERVI duo, HECASTUS, AMICI, PROXIMI, MORS.

------------ Mors, Mors adest

A tergo, Hecaste! HEC. Atat! AM. Quid est quod loquimini?

Num mortem adesse dicitis? SE. Mors ipsa adest,

≤line=1080≥ Horrenda imago, larva abominabilis,

Figura tam exsecranda ut atrum daemona

Putetis obvium. PRO. An fuga est consultior?

SE. Si sapitis. AM. En! PRO. Papae! SE. Fuge ere, nam te petit.

HEC. Quo fugero? Et si fugero, haud effugero. Heu,

≤line=1085≥ Perii miser. MO. Scelerate, sta, sta, perfide!

Quid hactenus summi tribunal iudicis

Accedere es moratus? HEC. Indutias mihi

Concede, formidanda Mors. MO. Nihil moror.

HEC. Obsecro, vel usque in crastinum. MO. Haud in crastinum.

≤line=1090≥ HEC. Vel ad horulam. MO. Vix annuo. Post horulam

Revertar huc et te vel invitum traham.

Examinandum ad iudicem te pertraham

Et ad inferos obnoxium te detraham.

HEC. Proh Iuppiter, iam cor meum tanto est mihi

≤line=1095≥ Horrore mortis anxium, tantus quoque

Viscera mea aestus concoquit ut (eheu dolor)

Nec mente nec corpore queam subsistere.

Et praeter haec foedissimorum criminum

Me terret affligitque conscientia.

≤line=1100≥ Iudex superne iratus horrendum intonat,

Inferni et ater mihi dehiscit tartarus,

Vallant quoque undique me cruenti spiritus.

Neque ullus est ex omnibus caris meis,

Qui verbulum solacii mihi suggerat.

≤line=1105≥ Quid restat itaque mihi miserrimo nisi

Vitae et salutis una desperatio?

Attendite et videte quaeso singuli

Qui praeteritis, num dolor quisquam meae

Sit calamitati comparandus maximae.

≤line=1110≥ O vetus amica nobilis, Virtus mea,

Quam te gradu lento obviam video eminus!

Nisi tu adiuves, nihil salutis residuum est

Miserrimo. Heu, defectus aegritudine et

Horrore mortis imminentis concido.

## 30. ACTUS IV. SCAENA III.

Trimetri.

VIRTUS, HECASTUS.

≤line=1115≥ Hic est amicus pristinus? Hic Hecastus est,

Qui me, priusquam deliciae, opes, stemmata

Mores bonos mutaverant, et coluit et

Veneratus est? Accedam eum, quamquam male

De me merentem, pristinae memor viri

≤line=1120≥ Erga me amicitiae atque consuetudinis.

Hecaste, salvus es! HEC. Salute nil mihi est,

Virtus mea, magis opus sub hoc discrimine,

Verum levare ad te quidem lumina mea

Pudor vetat et ingratitudo non sinit.

≤line=1125≥ VIR. Quod ingruit discrimen et quibus indiges?

HEC. Iam me rapiet amara Mors, neque ullus est

Ex omnibus notis meis qui me suo

Consilio et auxilio iuvet; et utinam mihi hoc

Tu una licet indignissimo adsis tempore

≤line=1130≥ Ferasque suppetias, deinde iudicem

Causae meae mecum profecta mitiges.

VIR. Quanta vides, Hecaste, macritudine

Confecta sim oblitaque situ, quod tu hactenus

Aliique cultum iure nobis debitum

≤line=1135≥ Neglexeritis. Et qui potero sic sordida et

Languidula ducere te ad supernum iudicem

Causamque (ut ipse fatere) pessimam tibi

Defendere? HEC. O Virtus mea, fateor equidem,

Tuis beneficiis quod indignissima

≤line=1140≥ Tunc reddidi, cum aetas vigebat lubrica,

Florebat et fortunula. At si tu modo

Me deseras, actum est salute de mea.

Iam namque desperatione perditum ut

Orci cibum me excipiet hiscens tartarus.

≤line=1145≥ VIR. Urgent me, Hecaste, preces tuae moventque me

Lacrimae tuae, sed neutiquam valeam tibi

Prodesse sola, tametsi et incolumis siem.

Nae iustus arbiter secus tibi placandus est

Quam existimas, nec sola tibi suffecero.

≤line=1150≥ Nihilominus te (ad me quidem quod attinet)

Non derelinquam nec tibi abfutura sum.

Iubebis interim te ab his vernaculis

Reponi in aedibus atque sacrificum tibi

Virum pium doctumque mox accersier,

≤line=1155≥ Qui unum tibi auctorem salutis praedicet

Viamque, per quam iturus es, plane indicet.

Ego interim Fidei loquar sororculae

Tentaveroque, num valeat inducier

Te invisere; id quod si annuerit ipsamque tu

≤line=1160≥ Receperis, tuae salutis spem fore

Confidito. HEC. O Virtus mea et meum unicum

Solacium, ferme reduxti ab inferis

Vitam meam. Laetus moriar, ubi id egeris.

VIR. Fidito, vale. Post paululum revertar huc.

≤line=1165≥ HEC. Revertere! O quanto est in hac quam in ceteris

Plus gratiae maiorque fidei integritas

Quam caecus infelixque (dum felicia

Cuncta reputabam) aspicere dedignatus sum.

En ultro venit et, ab omnibus cum deseror

≤line=1170≥ Mortalibus, spem praesidiaque suggerit.

Iamne aliquis egredietur ex famulis meis

Qui me ferat sub tecta quique calicem aquae

Suffrigidae mihi porrigat? Me miserum, ut est

Mutata sors! Qui magna dudum iusseram,

≤line=1175≥ Iam minima cogor postulare nec impetro.

Si qua pietatis viscera, famuli mei,

Succurrite atque in aedibus reponite.

## 31. ACTUS IV. SCAENA IV.

Trimetri.

PHILOPONUS, PANOCNUS, HECASTUS.

Vocem tuam gementis audivimus, ere,

Maesti tuamque calamitatem non sine

≤line=1180≥ Dolore lacrimisque conspicimus. HEC. Quid est,

Pueri mei, quod me relicto perfidi

Fugistis? Hoccine est opus famulantium?

Hoccine proborum? Hoccine et ero fidelium?

PHI. Tanto fuimus horrore Mortis territi,

≤line=1185≥ Ut non modo deficeret animus anxius,

Sed et genua, membra quoque, cuncta labascerent.

Ignosce quaesumus atque praecipe quid voles

Curarier. Nam mortis extra angustias

Nil iusseris quod difficile causabimur.

≤line=1190≥ HEC. Facile remitto. Ceterum satagite quo

Primum omnium domo inferar, dein haustu aquae

Amplissimo pectus meum refrigerem,

Quod tantus aestus, tanta quoque sitis coquit

Ut ne quidem Hebrus ipsa queat exstinguere.

≤line=1195≥ Post indicate liberis, qui sese habet

Res nostra, ut ad me uterque sese recipiat,

Ut, si quidem morbo meo minus queant

Mederier, doctum virum quam ocissime

Piumque pastorem advocent, si quo modo

≤line=1200≥ Animae meae verbo queat mederier.

PHI. Fiet. Tu abi quaesitum eriles filios;

Ego solus aedibus suis erum ingeram.

PAN. Non commode solus queas. Te iuvero. Ex

Penetralibus curabo adesse liberos,

≤line=1205≥ Qui Morte dudum territi cum amiculis

Causa animi in horto obambulant.

PHI. Recte. Leva igitur commode, ne viscera

Quassata motu non ferant. HEC. Ite placide.

**CHORUS.**

Carmine trochaico.

Morte iustus si occupetur,

≤line=1210≥ Neutiquam tristabitur,

Mente sed feret ipsam alacri,

Quod refrigerabitur.

Nam beati scriptitantur,

In Deo qui obdormiunt,

≤line=1215≥ Hinc quod omnibus quiescant

A suis laboribus.

Mors profecto ea pretiosa

In Dei conspectu erit,

Quam beato fine sancti

≤line=1220≥ Sponte alacres oppetunt.

Ergo mortem non atrocem

Nec pavendam iudico,

Quod beatae porta vitae

Sit pie viventibus.

## 33. ACTUS V. SCAENA I.

Trimetri.

PHILOCRATES, PANOCNUS, PHILOMATHES.

≤line=1225≥ Panocne, ades, si fors tua indiguerimus

Opera, ne inertia tua tuaque acedia

Plus noceat intus quam foris negotium.

PAN. In me quidem, ere, mora nulla. Dum vis, utere.

PHIM. Actum, Philocrate, de patris salute, uti

≤line=1230≥ Plane recenti ex lotio praeiudico.

Nam caerulea si tendit ad nigredinem

Urina, mortem proximam denuntiat.

Sero meam medentis admisit manum.

PHIC. Si sic se habet res, mox hic ablegandus est.

≤line=1235≥ Heus tu! PAN. Quid est? PHIC. In vicum abito proximum,

PAN. Abibo. PHIC. Et inde sacrificum huc Hieronymum

Quam potueris celerrime deducito,

Sacra synaxi qui patrem, sed et oleo (ut

Decet) sacrato muniat. PAN. Deducam. PHIC. Abi.

≤line=1240≥ PHIM. Vide, moram ne feceris; mortem patri

In foribus esse dixeris. PAN. Sic dixero.

PHIM. Heus tu! PAN. Quid est? PHIM. Arcamque mortuariam

Sume opera eadem ab arculario. PAN. Licet.

PHIM. Praeter suum morem citus proficiscitur,

≤line=1245≥ Ut ratio temporis exigit. Nam mors patri

Certo imminet. Verum mihi nondum excidit,

Paulo quod ante dixeras, mi Philocrates,

De hereditariis bonis contraque fas

Contraque leges civicas. Non te sinam

≤line=1250≥ Bonis frui potioribus, nisi iure me

Superaveris. PHIC. Egon’ tuis praerancidis

Sive abrogatis attinebor legibus?

Clipeum, machaeram et lanceam mihi vindico

Pro legibus. Quod militarem ad balteum ex

≤line=1255≥ More attinet, gladii tuebor legibus.

PHIM. Si viribus, non iure agas, tu viceris.

Verum suos et iura habebunt praesides.

Secus loqueris, cum tibi diem dixero

Coramque iudice repetundarum egero.

≤line=1260≥ PHIC. Abi in malam rem, postume! An mecum putas

Hereditarias quod ex aequo patris

Possessiones dividas, qui me iunior

Et natu et ordine vilior? Per Herculem,

Te hoc ense malim confodere quam cedere.

≤line=1265≥ PHIM. Nec ego tibi latum (quod aiunt) culmulum

Cessurus sum nec ensibus me territas.

At modo silendum honore pro domestico.

Praesto est enim quem patri adesse voluimus,

Probus vir et Dei sacerdos maximi:

≤line=1270≥ Praecedat hic. PHIC. Salve! Sequamur intro, ne (ut

Fieri solet) pauperibus elargirier

Et exteris, plus quam sat est, persuadeat.

PHIM. Id cautum oportet maxime. Novimus enim

Quam tum sibi, tum ceteris quibus favent,

≤line=1275≥ Legata larga extorqueat id hominum genus,

Cum morte ditem terminandum viderint.

Eamus. Aliae en appropinquant (nescio

Quae) feminae, recta petentes hunc locum;

Vultusque honestas dignitatem nuntiat.

## 34. ACTUS V. SCAENA II.

Trimetri.

VIRTUS, FIDES.

≤line=1280≥ Vir ipse de quo dixeram, soror mea,

(Quod poscat id tua caritas nunc dicier)

Probis quidem natalibus progenitus est,

Probe educatus, recte et institutus est,

Mecumque castam habere consuetudinem,

≤line=1285≥ Probitatem amare vitiaque exsecrarier.

Verum puer ubi lubricam adolescentiae

Aetatem attigit, sensim incipit labascere,

Admittere vitia et mei obliviscier.

Quid immoror multis tibique molesta sum?

≤line=1290≥ Is tandem in omne flagitium praeceps ruit.

Hunc destitutum viribus, sed et omnium

Mortalium solacio, miserata sum,

Memor favoris pristini atque animum indidi

Et spem salutis maximae, si te queam ad

≤line=1295≥ Clementiam (quae solita servare impium)

Inflectere. Ergo, Fides soror carissima,

Per viscera misericordiae Dei obsecro,

Ut huic misello apud supernum Iudicem

Opem feras, cuius merita vel nulla sunt

≤line=1300≥ Vel minima sunt, quo honor Dei cum gloria

Multiplicetur ampliter, sed et ovicula,

Pro qua suum pastor profudit sanguinem,

Per te ad salutis tramitem reducta non

Pereat, sed habeat vitam in aevum et gloriam.

≤line=1305≥ Si quid mea imbecillitas in rem tuam

Facere queat, promptam et paratam inveneris.

FI. Queas, soror, quod absque te otiosa sit

Opera mea, ne dicam subinde mortua.

Verum quid hic prodesse possim perfido,

≤line=1310≥ Qui me quoque olim ut inutilem reiecit et

In luxu, honoribus opibusque fisus est?

Nec possum ei fore adminiculo, nisi Deus

Paterque luminum suam per gratiam

Me denuo iam supplici restituerit.

≤line=1315≥ Ad Christum enim nemo venit nisi quem pater

Caelestis ultro traxerit. Sit quispiam

Qui evangelium ei praedicet, videlicet

Per Christum Iesum missionem criminum,

Fortasse clementissimus pater homini

≤line=1320≥ Me denuo donaverit; quoniam quidem

Fides ab auditu, sed auditus Dei

Per verbum in animum funditur. VIR. Sic censeo.

Et sic agendum hortata sum, quin et modo

Istuc sacerdos doctor agit in aedibus.

≤line=1325≥ Veni igitur, ingrediamur intro, te obsecro,

Soror, antequam nos antevortat aut Satan

Antiquus hostis Morsve praesentissima,

Ut, si tui sit usus, adsis proxima.

FI. Pium est, soror, quod me rogas. Praei, sequar.

≤line=1330≥ Nam taeter huc sese ingerit modo spiritus.

ACTUS. SCAENA III.

Trimetri.

SATAN solus.

Causam meam scripturus absolutius

Adversum Hecastum hic paululum desedero,

Ne, si quid insit falsitatis maximis

Facinoribus, res tota veniat in gravem

≤line=1335≥ Foedamque controversiam. Abstinete vos,

Quotquot theatro adestis, a petulantia,

Nisi si velitis et hos cachinnos scribier.

Primum omnium superbus est et arrogans,

Superbus est et arrogans, et arrogans,

≤line=1340≥ Tum in aedibus, tum in aedibus; tum in vestibus,

Tum in vestibus. Iam reliqua tacitus scripsero,

Loquaculi ne exaudiant et deferant.

## 35. ACTUS V. SCAENA IV.

Trimetri.

HIERONYMUS sacerdos, HECASTUS, FIDES, VIRTUS.

Confessione iam tuorum criminum

Tandem absoluta, etiam sacerdotis manu

≤line=1345≥ absolvendus et, mi Hecaste, muniendus es

Sacra synaxi et unctione mystica,

Nisi te in fide Christi haesitantem invenero.

Credisne pro tua salute et omnium

Mortalium venisse filium Dei

≤line=1350≥ Iesum in orbem perditum, verum Deum

Verumque partum virginis? HEC. Sic inquiunt,

Sic me quoque legere memini. HIE. Credisne eum

Vixisse cum mortalibus sine crimine

Tandemque suffixum cruci atque mortuum?

≤line=1355≥ HEC. Sic inquiunt, quin et sepultum hunc asserunt.

HIE. Respondeas pro te volo. Anne tu quoque

Credis quod alii scriptitant et dictitant

De Christo Iesu filio Dei unico?

HEC. Qui credere renuam viris gravissimis,

≤line=1360≥ Scriptis suis qui haec prodidere fidelibus?

Quis ambigat narrasse vera Sallustium?

Quis Livium? Quis Caesarem? Quis ceteros?

HIE. Credisne mortuum et sepultum, tertio

Die resurrexisse vivum a mortuis?

≤line=1365≥ HEC. Et id adstruunt evangelistae singuli

Dieque quadragesimo palam suis

Cum gloria assumptum fuisse ad aethera et

Patris sedere ad dexteram. Quis haesitet

Posse omnia Deum, si velit, παντοκράτορα.

≤line=1370≥ HIE. Secede, nondum adhuc tibi locus est, Fides.

HEC. An non fides est credere? HIE. Fidei actus est

Credere quidem, valiturus haud tamen tibi,

Ni ex vivida et vera fide processerit.

Nam et daemones credunt tremuntque perfidi.

≤line=1375≥ HEC. Quae vivida igitur est fides quam praedicas?

HIE. Paulatim eam (si intenderis) docebo te.

Credis, quod omnia quae patravit filius

Dei unicus, tibi redimendo gesserit?

Tibi natus est, tibi vixerit, tibi mortuus

≤line=1380≥ Sit, tibi sepultus et tibi surrexerit

Mortemque tibi devicerit? HEC. Miserrimum

Me praedicas. Quanto magis enim haec replicas,

Tanto magis mihi dolorem exaggeras

Barathroque desperationis admoves,

≤line=1385≥ Qui his omnibus per sordidam vitam meam

Me reddidi indignissimum. Nam scio equidem,

Quod non sibi (qui iustus est) verum suis

Cultoribus cunctisque peccatoribus,

Qui veritate ab agnita se sceleribus

≤line=1390≥ Non denuo immersere pestilentibus

Foedissimisque, haec fecerit. HIE. Iam ades, Fides.

Nam conscia sceleris in Deum admissi, metu

Et paenitudine mens viri iam tangitur.

FI. Haec tria quidem, cognitio nempe criminis,

≤line=1395≥ Horror gehennae et paenitentia, laeta sunt

Verae salutis omnium primordia.

Iam perge, ut in Deum excites fiduciam!

HIE. Credisne sanctam ecclesiam et omnium

Fidelium communionem? HEC. Maxime.

≤line=1400≥ HIE. Carnis quoque resurrectionem? HEC. Maxime.

HIE. Et vitam in aevum gloriosam? HEC. Maxime.

HIE. Quid igitur articulum unicum qui insertus est,

Remissionem criminum, aegre creduis?

Putas, Hecaste, quod is pater qui te semel

≤line=1405≥ A morte, cui te addixerat, per unicum

Gnatum suum redemit, omnibus tuis

Tibi remissis criminibus haud possiet

Tibi denuo laxare quamvis maxima

Tua scelera et primae saluti reddere,

≤line=1410≥ Cui subest, cum voluerit, posse omnia?

HEC. Potest quidem qui omnia potest; potest quidem,

Mi domine, condonare si velit, sed haec

Obstat mihi scelerum meorum enormitas,

Quae iram tremendi iudicis mihi provocat.

≤line=1415≥ Potest quidem; sed qui velit qui iustus est?

Heu quod reliqui te improbe, Virtus mea,

Sine qua salutis nil mihi spero reliquum.

VIR. Non frangat haec te res, siquidem in Deum fide

Neglecta virtus est tibi recuperabilis.

≤line=1420≥ Te doceat hoc pastor tuus verbo Dei.

HIE. Virtus quidem semper Deo accepta est, tamen

Non sine fide nec absque misericordiae

Fiducia. Mi Hecaste, non credis Deum

Ut maximum sic optimum? Num maior est

≤line=1425≥ Illi potentia, Hecaste, quam clementia?

Cur velle non speras tibi misererier,

Quem posse praedicas tibi remittere?

Credisne tam remissionem criminum

Quam Christum et ortum et passum et in cruce mortuum?

≤line=1430≥ Non haec perinde ac illa pars fidei tuae?

Christusne ob hoc natus, cruentus, mortuus,

Ut criminum remissionem creduas?

Neque hoc modo est credendum ei quod possiet,

Sed et quod omnibus sibi fidentibus

≤line=1435≥ Velit remittere, immo quod servaverit?

Si corde enim credas quod ore fateris, ut

Quod pater Iesum a mortuis revocaverit,

Servaberis nec imminet periculum;

Quod nil queas iam nisi dolere et credere.

≤line=1440≥ HEC. Pie mones et lacrimas mihi excutis

Durissimo. Sed qui velit qui iustus est?

Permittat impunita tanta flagitia?

O si mihi persuadeas, Hieronyme,

Erga me ita benevolentiam Dei mei

≤line=1445≥ Quemadmodum omnipotentiam persuadeas,

Aequanimius (quamvis amaram et horridam)

Mortem imminentem exciperem et alacrius

Profectioni accingerer. HIE. Iam asta, Fides.

Ostendero tibi Deoque propitio

≤line=1450≥ Persuasero. Quomodo velit qui iustus est,

Obieceras. Per Christum Iesum filium

Suum unicum, respondeo, quem in hoc pater

Demisit orbi perdito, quo ostenderet

Magnum suum erga nos favorem et gratiam.

≤line=1455≥ Usque adeo namque diligebat perditos

Ut filium suum unigenitum mitteret,

Quo omnis qui in illum creduat, non occidat

Sed vita in aevum gaudeat. Posuit enim

Qui iustus est, iniquitates omnium

≤line=1460≥ Nostrum innocenti in filio, quo mortuus

Unus pro hominibus omnibus, mortem aboleat

In singulis. Quod ergo ego, quod tu quoque et

Quod singuli vel qui ante nos fuere vel

Sunt vel futuri sunt, Deo peccavimus,

≤line=1465≥ Id omne in uno filio in cruce mortuo

Abolebitur, si lapsi in hunc crediderimus,

Omnem si in hunc fiduciam posuerimus.

Nam sic tulit nostrum omne delictum suo

In corpore, ut iam nulla sit damnatio

≤line=1470≥ Nobis reliqua qui Christo Iesu nitimur,

Nec habeat in iustis pater quod puniat,

Pro quibus in horridam necem illum tradidit.

Fuge ergo, Hecaste, ad Christum Iesum et spem tuam

Fiduciamque totam in illum colloca,

≤line=1475≥ Per quem tuorum criminum (si credis his)

Mox assequere remissionem et gratiam.

HEC. Certon’ mihi istuc adstruis, Hieronyme?

HIE. Certissime; nil haesites, Hecaste. Nam

Verbum Dei haudquaquam potest fieri irritum.

≤line=1480≥ HEC. O mi Deus, videor renatus denuo.

Tribuat tibi Deus vicissitudinem,

Mi Hieronyme, quia, nisi tuo fretus forem

Ex institutionibus solacio,

Paulo minus habitaret anima mea dolens

≤line=1485≥ Apud inferos. Mi domine Iesu, credo te

Meae salutis gratia in cruce mortuum et

Sanguine tuo meum solvisse debitum.

Tu solus es meae salutis ancora.

Respice me, pater mitissime, in faciem obsecro

≤line=1490≥ Christi tui, spinis vide caput obsitum,

Fossas manus, fossos pedes, membra lacera,

Vide vulnera, vide profluentem sanguinem,

Nec iudices cui redimendo perdito

Oppignerasti in morte vitam filii.

≤line=1495≥ Tu scis, pater, quam tibi libens rependerem

Milia talentorum decem quae debeo,

Modo revalescam humanaque fragilitas sinat.

Fido tamen quod per necem Christi tui

Mihi remittes universum debitum.

≤line=1500≥ HIE. Ne dubita, Hecaste, per hanc fidem absolvendus es

Ab omnibus quibus obligaris debitis.

Dominus tuas iniquitates transtulit.

HEC. Credo. Sed est quod adhuc parit mihi scrupulum:

Mors horrida atque aspectus atri daemonis,

≤line=1505≥ Quis terribilius (inquiunt) nil hominibus

Post paululum quos adfuturos arbitror.

HIE. Aderunt profecto, at eis Fidem atque ᾿Αρετὴν tuam

Individuas comites tuas opposuero,

Quae in omnibus periculis te munient.

≤line=1510≥ Si languida est Virtus, Fides validissima

Ipsam tibi suffulciet. Virtus Fidesque,

Adeste huic vobisque fidentem amodo

Adversus hostes obstrepentes protegite.

Abeo. Vale! Revertar, ut te muniam.

≤line=1515≥ HEC. Valeto, doctor optime. Actutum redi.

Adeste nunc, Virtus mea et Fides mea,

Liceatque paulum mihi vos alloqui.

FI. Adsumus et a Satane te tuebimur.

## 36. ACTUS V. SCAENA V.

Trimetri.

MORS, SATAN.

Satan, quid agis? SA. Ago quod mihi conduxerit.

≤line=1520≥ Quoadusque te morabor, improba bestia?

Dum tu pararis, annus est. MO. Quid obfui?

SA. Quid obfui, inquis, belua? Viden’ sacrilegum,

Qui hinc exiit? Cuius timeo, susurrio,

Haec (te morante) elapsa praeda nunc meis

≤line=1525≥ Est dentibus. Tu ingrata prorsus es meis

Beneficiis, quae per me in orbe amplissima

Imperia dilataveris, nam te Deus

Ab initio non condidit. Succurrat hoc,

Quod me invidente homini sato, ubi iam lapsus est,

≤line=1530≥ Tu primum in orbem ingressa sis et hactenus

Grassata in omnes, pauculos post nauseam

Mihi glutiendos admoves. Atque o utinam

De te queam me ulciscier. MO. Tu me, Satan,

Ingratitudinis arguis, cum et ipse sis

≤line=1535≥ Ingratior me multo et impudentior.

Quotquot tibi voranda milia defero,

Minus tibi immemori obtulisse iudicor.

Ut interim non exprobrem, quod ne quidem

Unum bolum deglutias quem non tibi

≤line=1540≥ Praemanderim. Verum tuo insaturabili

Quod pauciores ingeramus rictui,

Non imputandum nostrae erat socordiae,

Quoniam leo qui exsiliit ex Iudae tribu,

Is regna nostra plurimum turbavit et

≤line=1545≥ Utrique nostrum maximam cladem intulit.

Nam mors mihi tibique morsus factus est.

Saevire in animas solita simul et corpora,

Vix modo sinor saevire nuda in corpora.

Quos tu quoque impellere solebas ad tua

≤line=1550≥ Nullo vetante tartara, hos si Christus hic

Defenderit, te invito ad aethera transvehet.

SA. Verum est, soror; cessent querelae inutiles,

Rem nostram agamus, ut hactenus consuevimus:

Iuvenibus insidiemur et silicerniis,

≤line=1555≥ Nullum sinamus (si queamus) omnium

Hinc evolare nec migrare ad aethera

Et in hoc scelesto id exigamus primulum.

Praeibo, tuque me sequeris postea.

Nam cum illo erit mihi longa controversia.

≤line=1560≥ MO. Vade; interim hic mihi stimulus acuendus est.

## 37. ACTUS V. SCAENA VI.

Trimetri.

HECASTUS, FIDES, SATAN, VIRTUS.

Solaris atque roboras me, mea Fides.

Putasne, mortuus homo rursum vivet et

In hac mea videbo carne Deum meum?

FI. Videbis oculis his die novissimo,

≤line=1565≥ De putri et arido excitatus pulvere.

Canente enim tuba resurgent mortui

Corruptione liberi. Nil haesita.

HEC. Non haesito. Quid igitur obstat quo minus

Mori audeam et carnem sinam hanc putrescere?

≤line=1570≥ FI. Nihil. HEC. Nihil timendus hostis \<est mihi\>

Taeterrimus, quem adesse iam praesagio?

Nihil ipsa Mors cunctis pavenda, ut inquiunt,

Mortalibus? FI. Paveant ii qui sine fide

Post scelera postque flagitia hinc tandem emigrant.

≤line=1575≥ Tu fidito! Nam his hostibus me opposuero et

Te protegam. HEC. Hui, monstrum horridum. Obvia, Fides!

FI. Contra crucem nullum valet periculum.

Signo hoc vetabo hostemque propulsabo. Tu

Fidito. Quid adstas hic, cruenta bestia?

≤line=1580≥ Hem, sta foris. Nihil hic tibi negotii.

SA. Nihil est quidem tecum mihi negotii, o

Perfida, sed iste scelestus est meus. FI. Tuus?

Quo iure? SA. Quo? Legum Dei transgressor est

Meisque paruit hactenus, quemadmodum

≤line=1585≥ His codicillis veteribus, novis quoque

Probabo. FI. Lege. SA. Primum omnium superbus est

Et arrogans, tum in aedibus tum in vestibus.

Laemargus est, scortator est, adulter est,

Oppressor est, detractor est, derisor est,

≤line=1590≥ Odiosus est et invidus, donat nihil,

Orat nihil, ieiunat aut vigilat nihil,

Nihil boni unquam gessit, at semper mali

Quam plurimum. Haec praecipua capita criminum

Sunt; cetera articulatius sub ultimo

≤line=1595≥ Examine et coram supremo iudice

Citavero. Haec meum hunc fore satis arguunt.

VIR. Satis arguunt, mendax Satan, hunc fore tuum,

Qui veritatis admodum parum obicis,

At falsitatis plurimum? SA. Qui plurimum? Virtus

≤line=1600≥ Nihil boni unquam gessit (ut tantum tibi

Respondeam, pseudographe) in pueritia

Vel prima in adolescentia, quando nihil

Praeter Deum et probitatis exercitia in hoc

Deprendere potueras? Quid? An nihil interim?

≤line=1605≥ An non vel hoc in tempore est virtus viro

In voto et in opere, modo vita sit comes?

Num opus bonum dolere, flere et credere

In Christum Iesum, ut nunc vides? SA. Tacebitis-

Ne, virulentae et perfidae? Negare non

≤line=1610≥ Audebitis quin ipsus haec admiserit.

Loquatur ipse. Num tua haec facinora sunt?

Nonne haec patrasti scelera? Quid submurmuras?

Quod conscientia dictat, eloquere palam. HEC. Heu,

Fides mea, omnia teste conscientia haec

≤line=1615≥ Mea facta sunt. Actum est salute de mea

Nisi tu adiuves. FI. Fide et sile, refellam enim

Tibi cuncta quae obiecit vel obicere queat

Coram superno iudice. HEC. O utinam queas.

FI. Fide et sile, in spe namque et in silentio

≤line=1620≥ Tua fortitudo erit. HEC. Silebo. FI. Heus tu, Satan,

Omnem tuam calumniam probat irritam,

Quia iustus est neque talis est qualem arguis.

SA. Non est? Negare non potest, quin omnia

Multoque plura his scelera patraverit.

≤line=1625≥ Pseudographum me neutiquam probaveris.

FI. Probabo. Nam si talis aliquando fuit,

Nunc iustus est. SA. Qui iustus est? Quo iure? Quo

Iudice? Quibus meritis? Quibus pretiis? Quibus-

Ve paenitentiae operibus? FI. Simul omnibus

≤line=1630≥ Respondeo. Habet hic advocatum apud patrem

Et iudicem supremum, Iesum filium

Illius et iustissimum et piissimum.

Huius quidem iustitiam et omnia merita

Sua arbitratur, sed iustum existimat.

≤line=1635≥ Fidens Dei verbo quod is beatus est

Cui quae patravit scelera, non Deus imputat.

SA. Quid illi et huic commune ais? FI. Multum quidem

Modum per omnem. Iure namque duplici

Regnum patris sui Iesus hic sibi vindicat:

≤line=1640≥ Primum quod haeres est, deinde quod etiam

Merito suo, sanguine suo morteque sua

(Cum iustus esset et neci prorsus nihil

Deberet), hoc iure optimo potitus est.

Iure altero suam sibi cum patre suo

≤line=1645≥ Haereditatem vindicat, verum altero

Hecaston hunc, quia pius est, iustificat et

Per gratiam sibi cohaeredem facit.

SA. Ergone Deus iniustus est, qui scelera tot

Et tanta non ulciscitur? FI. Plane ultus est

≤line=1650≥ Et graviter ipsa in filio, quem pro omnibus

Peccantibus acerbissimae morti crucis

Contradidit, quo omnes qui illum creduant,

Non occidant, sed vita in aevum gaudeant.

Hic credit, ergo iustus in fide sua

≤line=1655≥ Te invito in aevum cum Deo victurus est.

SA. Victurus est? Non dixeris in ultima

Discussione iudicis, ubi singula

Et dicta et acta et cogitata exactius

Obtrusero. FI. Ne glorieris; nam pari

≤line=1660≥ Quo nunc, tua argumenta tunc refellero

Dilemmate. SA. Hei conatus est meus irritus.

Vah πίστις exsecranda, quantum obes mihi

Tua ἀπιστία. O si te potessim ulcisci et his

Te dentibus velut hanc schedam discerpere.

≤line=1665≥ FI. Funeste, abi, descende in atra tartara!

Nam mox Hecastus ad astra scandet lucida.

SA. Propulsus hinc videbo, si ne aliis queam

Imponere, ubi prototypon hoc reposuerim

Tuto in diem novissimum. Iam Mors adest

≤line=1670≥ Passura mecum mox repulsam, ut arbitror,

Non disparem. Nam sacrilegus hic e pyxide

Sua, uti solet, aegro vitae edulia porriget

Aditumque leto neutiquam laetum sinet.

Latebo in hac cavernula, quo conspicer,

≤line=1675≥ Morti quid adventus ferat serotinus.

## 38. ACTUS V. SCAENA VII.

Trimetri.

PHILOMATHES, HIERONYMUS cum ACOLYTO.

Mortem imminere debili praesagio

Ex pulsu et atro lotio. Quid sacrificus

Moratur, ut patri prius synaxin et

Sacram unctionem porrigat? Sed eccum eum

≤line=1680≥ Cum acolyto bonae spei adolescentulo!

HIE. Salve, Philomathe PHI. Salvus es. HIE. Qui sese habet

Pater aeger? Anne spes aliqua salutis est?

PHI. Nulla est, ut atrum hoc lotium atque languidus

Arteriarum pulsus indicant. Subi

≤line=1685≥ Tectis celeriter, ne probro nobis siet

Si non sacris munitus hinc decesserit!

Profecto enim Mors ipsa praesentissima est

Et horror illius mea artua concutit.

HIE. Sequere. ----------------

SCAENA INTERIECTITIA.

Versu trimetro.

PHILOMATHES, ACOLYTUS.

------------ Praei, sequar. Heus puer, cum te sciam

≤line=1690≥ Bonae indolis, quin linquis hunc Hieronymum

Bardum rudemque sacrificum? Quin applicas

Te litteris humanioribus ac iis

Horariis preculis chorique ineptiis

Sive λιτανείαις rancidis, quas audio

≤line=1695≥ Cum sacrifico te murmurare sedulo?

ACO. Non te puto, domine medice, ex animi tui

Istaec loqui sententia. PHI. Pol maxime.

ACO. Sine ergo singulatim ad ea respondeam.

PHI. Respondeas per me licet. ACO. Primum omnium

≤line=1700≥ Pium volebas ut sacrificum, quod rudis

Foret atque bardus, linquerem; sed ei magis

Ego obsequendum censeo, qui me sua

Pietate vitia fugere, Christo fidere et

Deum timere verbo et exemplo docet,

≤line=1705≥ Ac litteratoribus iis scholaribus,

De me licet bene meritis, qui gnaviter

Mihi tradidere grammatica, dialectica et

Rhetorica, ceterum nihil. PHI. Sed illa quae

Tibi sacrificus nunc suggerit, per Herculem

≤line=1710≥ Ad opes, voluptatem atque gloriam nihil

Conduxerint. ACO. Verum ad salutem plurimum.

Nihilominus quem tu rudem ac bardum vocas,

Latum (quod aiunt) culmulum haud tibi cesserit,

Modo auferas tuos Ioves ter maximos,

≤line=1715≥ Apollines et Hercules ac id genus

Tua verba sesquipedalia, ampullas tuas,

Phaleras tuas, fucos tuos, quae puritas

Orationis propriae non exigit.

Quantum licuit et res poposcit, litteris

≤line=1720≥ Operam dedi politioribus, sed ut

Vidi quod ad veram salutem neutiquam

Sine pietate erga Deum conduceretur,

Vale dixi eis, quod inane sit stultumque sit

Iis consenescere et immori. PHI. Loqueris probe

≤line=1725≥ Mentique consentanea, et consentiam

Nisi antiphonae, hymni precesque ceterae

Tam insalsa sint et barbara, ut mihi nauseam

Cantata pariant atque doctis sordeant.

ACO. Et ego quidem nonnulla cupiam salsius,

≤line=1730≥ Latinius conciniusque prodita,

Verum sub iis (ut tibi videntur) sordibus

Ego simplicem pietatem honoro, veneror atque

Exosculor, quam nec soloecus nec aliqua

Inconcinnitas nec barbarismus sordidat,

≤line=1735≥ Quam et ipsa honestat lingua mihi vernacula.

PHI. Nisi mors patri nunc imminens sensus meos

Modo distrahat, quam in rebus his caecutias

Ostenderem. Hui quam video larvam huc eminus

Vibrantem acutum spiculum. ACO. Quam? Haec atra Mors.

≤line=1740≥ PHI. Atat. ACO. Anne medicum litteratum terreat

Mors? PHI. Maxime: moritur enim doctissimus

Perinde ut indoctissimus. ACO. Consultiusne

Sit igitur studere pietati unicae

Qua mortem in aevum non timebo, quam tuis

≤line=1745≥ Humanitatis universis litteris,

Quae neutiquam te horrore mortis liberant?

Sic fugis? PHI. Atat. ------------

## 39. ACTUS V. SCAENA VIII.

Trimetri.

MORS, FIDES.

------------ Sat distuli. Iam tempus est

Ut spiculum in hunc Hecastum acutum torqueam,

Cui hactenus, quamquam Satan aegerrime

≤line=1750≥ Tulit, data est dilatio. At iam sentiat

Quam rigida nostra imperia sunt. Aequo pede has

Ditissimi pulsabo et aedeis pauperum.

Hecaste, Hecaste, aperi fenestram! Mors adest.

FI. Quis pulsat improbe has foreis? Tu belua?

≤line=1755≥ Tu omnem familiam territas? MO. Ego pulsito,

Ego territo omnes pro mea libidine.

FI. Tyrannidis, non iuris haec praesumptio.

MO. Hoc iure dominor omnibus viventibus,

Nedum hominibus, quorum modo hunc, modo alterum

≤line=1760≥ (Non aliter atque pastor oviculas suas)

Deglutio. FI. Atqui istuc lupi, haud pastoris est.

Scioque futurum quod ruet regni tui

Pars altera. Violenta nulla diutina.

MO. Numquam futurum suspicor. Sed alteram

≤line=1765≥ Quam tu mihi partem auferendam suggeris?

FI. Regni tui partes duas experti erant

Quoscumque Adam praevaricator severat,

Utrasque diras atque formidabiles

Gemina tyrannide, nempe mortem duplicem,

≤line=1770≥ Et corporum primam et secundam spiritus,

Praesentis illam et hanc futuri saeculi.

Mortem secundam filius Dei abstulit,

Dum saeviente te quidem in cruce mortuus

Vivusque te invita regressus ab inferis

≤line=1775≥ Mors tua fuit. Tum aeternitatem sustulit

Tuae tyrannidis omnibus, qui partem habent

In prima ἀναστάσει. MO. Qua anastasi putas?

FI. Qua quemadmodum de te triumphans filius

Per gloriam patris sui surrexit, ut

≤line=1780≥ Ita per fidem ipsi suscitati a mortuis

Operibus in novitate vitae obambulent.

Hanc partem habens Hecastus hic, quamquam aeger est,

Minas tuas deridet et stimulos tuos.

MO. Deridet? At iam sentiet quam temere ea

≤line=1785≥ Deriserit. FI. Deridet, et scitissime,

Mortem quod hanc vitae sciat portam fore,

Cupiens resolvi ergastulo et Christo frui,

Certo futurum praesciens corpusculum hoc,

Licet putrescat maxime, novissimo

≤line=1790≥ Tamen die resuscitandum ad gloriam.

Ubi tunc erit stimulus tuus? Ubi tunc erit

Victoria tua et arrogantia? Anne tunc,

Qua nunc videre in corpora haec grassarier,

Destructa erit regni tui pars altera?

≤line=1795≥ Nonne in tua victoria absorbeberis?

Ingredere nunc et omnibus nervis tuis

Grassare in hunc. Non obfuisse videberis,

Sed profuisse plurimum cui gloriae et

Vitae perennis tramitem patefeceris.

≤line=1800≥ MO. Videbo mox quid possiem. Quam plurimos

Video interim qui magna de se iactitant,

At posteaquam ad proelium pervenerint,

Conterriti dilationes postulant.

FI. Qui audacia suisque freti viribus

≤line=1805≥ Tibi congredi voluere, talia perpeti

Non ambigo. Verumtamen quicum Fides

Pugnaverit, tua non pavebit spicula.

MO. Tun’ ergo congressura mecum in proelium?

FI. Congrediar, atque cliens minas per me tuas

≤line=1810≥ Irriserit. MO. Me obtundis his sermonibus.

Si sic agatur, invocandus est Satan.

## 40. ACTUS V. SCAENA IX.

Trimetri.

HIERONYMUS, HECASTUS, FIDES, VIRTUS.

Audisti, Hecaste, quemadmodum pro te Fides

Certaverit. Munitus insuper es sacris

Mysteriis. Cave expavescas hostium

≤line=1815≥ Horum timorem enervium, sed ab angelis

Confide te carnis solutum vinculis

Mox evehendum in alta refrigeria. HEC. Sic

Fido, domine, laetusque Mortem aspexero

Tantoque itineri alacriter me accinxero,

≤line=1820≥ Sciens me Iesum habere coram iudice

Summo et patronum et advocatum strenuum.

Sed te obsecro, Fides mea et Virtus mea,

Ne deseratis me ultimo in discrimine.

FI. Non deseram vel hinc euntem vel patris

≤line=1825≥ Summi tribunal iudicis cum accesseris.

VIR. Nec ego Fide suffulta modo te deseram.

HEC. Euge, adsit huc cruenta Mors et ut eximat

Me ergastulo, sua vibret in me spicula!

FI. Praesente sis animo: ipsa Mors nunc ingruit.

## 41. ACTUS V. SCAENA X.

Trimetri.

MORS, FIDES, HECASTUS, SATAN.

≤line=1830≥ Ubi est homo tanta tumens superbia,

Ut audeat minas meas et spicula

Animo volenti interritoque excipere? FI. Adest,

Nec est superbia haec vel arrogantia,

Sed in Deum fidei bonae constantia.

≤line=1835≥ En tibi hominem. MO. Moriturus es. HEC. Et id expeto.

FI. Responde ei voce ut vales, nihil haesitans!

HEC. Nihil haesito, sed languido vox deficit.

FI. Sic inquies: fera bestia sitibunda Mors,

Non timeo te aut ictus tuos. HEC. Non timeo te aut

≤line=1840≥ Ictus tuos. FI. Nil metuo acutam cuspidem.

HEC. Nil metuo acutam cuspidem. MO. Nihil? HEC. Nihil.

MO. Quo fretus auxilio? HEC. Fide. MO. Hei! FI. Sed gaudeo

Nunc emori. HEC. Sed gaudeo nunc emori. FI. Et

Cum Christo in aevum vivere. MO. Hem, tabesco iam. HEC. Et

≤line=1845≥ Cum Christo in aevum vivere. MO. Haud consto mihi.

FI. Corpus meum licet modo imputrescat in

Sterquilinio. HEC. Corpus meum licet modo

Putrescat in sterquilinio. FI. Fido die

Novissimo resuscitandum ad gloriam. HEC. Euge,

≤line=1850≥ Ad gloriam. FI. Quapropter in manus tuas,

Domine Deus, commendo spiritum meum.

HEC. Quapropter in manus tuas, domine Deus,

Commendo spiritum meum. FI. Grassare nunc,

Cruenta Mors, pallescat os, genae cadant,

≤line=1855≥ Oculi haereant cutisque lurida squaleat,

Singultiat flatus in anhelo pectore,

Animamque promptam ardente tandem spiculo,

Quo ictu vales, vitae perenni separa!

De te, velis nolis, triumphat spiritus.

≤line=1860≥ MO. Morere, caro! FI. Euge, quietum ad Abrahae sinum

Ab angelis deducta mens nobis quoque

Comitantibus sursum evolat. MO. Fides, Fides

Malefida, quam mihi et Satanae incommodas!

Confusa sum. SA. Victi sumus; fugiamus hinc.

## 42. ACTUS V. SCAENA XI.

Trimetri.

PHILOPONUS, COGNATI, AMICI, EPICURIA uxor cum FAMILIA.

≤line=1865≥ Heu, heu tribules, flete Hecastum mortuum!

CO. Quid ais? Hecastus mortuus? AM. Quid clamitas?

PHI. Hecastus est mortuus et huic saligno mox

Loculo inferendus est. AM. Hecastus mortuus?

Eheu, mi Hecaste, doleo quod te amisimus,

≤line=1870≥ Virum integrum et in omnibus amicum strenuum.

CO. Quis contineat a lacrimis tanto viro,

Tam nobili, tam divite et iuventa florido

Suis adempto! AM. Et morte tam subitanea.

Ubi uxor est? Ubi liberi? PHI. Maeroribus

≤line=1875≥ Se macerant in aedibus miserrime.

Eccos: simul familia tota proruit

Suffusa lacrimis. Valete! CO. Pro dolor.

Tibi dent Dii, cognata nostra Epicuria, et

Gnatis tuis in his dolendis casibus

≤line=1880≥ Laetam vicissitudinem. EPI. Heu viduata sum

Viro optimo infelix mulier. Heu me, viro

Meo optimo viduata sum. AM. Nos quoque viro

Fidissimo. Iam quique pullis vestibus

Studebimus operirier, quo post die ab-

≤line=1885≥ Hinc tertio digne exsequamur funera.

CO. Dignissime exsequias viro apparabimus,

Non aureo parcemus uni aut alteri.

Atque utinam eum queamus huc reducere

Mille aureis et has redimere lacrimas!

≤line=1890≥ PHIC. Dulcis mihi affectus patris lacrimas ciet.

PHIM. Quidni excitet? Totus quidem videor mihi

In lacrimas resolvier. EPI. Pro, pro dolor,

Quis det meis oculis perennes lacrimas

Aut sempiterna flumina, ut cordis mei

≤line=1895≥ Ter maximos queam dolores prodere! AN.1 Heu,

Te ploro, Hecaste, mortuum. AN.2 Heu, quis non fleat

Te, amice Hecaste, mortuum? Quis non fleat?

EPI. O amica lumina, labra blanda, amabiles

Genae, ut modo tenebricosa, pallida, squalida!

≤line=1900≥ Ut cuncta membra corporis flaccentia! Heu

Dolor, dolor, quin’ ipsa pro te mortua?

Sic separas carissimos, amara Mors!

## 43. ACTUS V. SCAENA XII, INTERIECTITIA.

Trimetri.

ANCILLAE duae, FAMULI duo, EPICURIA.

Era, ingredere, defectio ne spiratus

Te turbet et turbetur omnis familia,

≤line=1905≥ Neu cum marito et te fleamus mortuam. EPI. Heu.

AN.1 Heus famuli, eram reducite a cadavere,

Dolore ne deficiat aut lapsam solo

Contingat ocius emori et fiat dolor

Posterior hic nobis priore dirior.

≤line=1910≥ Sustollite. FA. Hem. AN.2 Nos lugeamus mortuum.

Heus socia, Hecastum lugeamus. AN.1 Sic decet;

Plangamus atque maesta palmis pectora,

Quod era labescat et languore concidat;

Et amabat hic dum viveret nos plurimum.

≤line=1915≥ Quid, Hecaste mi, mi Hecaste, quid?

Heu heu dolor! AN.2 Proh proh dolor!

AN.1 Quid est, amice, quod relictis omnibus

Caris tibi toto iaces sic corpore

Prostratus? An futurus esca vermibus?

≤line=1920≥ Egone queam inducier ut istuc creduam?

Qui creduam? Tute hoc sinas? Num tu sines

Hoc delicatum, amabile et pulcherrimum

Corpus tuum corrumpier, putrescere

Terebrarierque vermibus? Sed proh dolor,

≤line=1925≥ Dum a capite ad imas usque plantas lumina

Mea flecto, nil prae se ferunt membra omnia

Nisi Mortis horrendae abominandam imaginem.

Heu dulciculi oculi, rosea labra, rubentes genae,

Ut subito in horrorem nigrum transistis et mutamini.

≤line=1930≥ Heu pectus ante eburneum, nunc luridum;

Heu venter ante turgidus, nunc flaccidus;

Heu tibiae ante candidae, nunc lividae;

Heu cuncta quondam vegeta, nunc prae se ferunt

Mortis pavendae imaginem. Heu dum intus nihil

≤line=1935≥ Animi viget, proh stupida sunt haec artua

Putrique tabo proxima. Heu dolor dolor,

Heus socia, Hecastum lugeamus mortuum et

Plangamus ultra maesta palmis pectora!

AN.2 Decet, heu dolor. AN.1 Proh proh dolor.

≤line=1940≥ AN.2 Proh proh dolor. AN.1 Proh proh dolor.

AN.2 Proh proh dolor. AN.1 Quid, Hecaste, te

Quaeso impulit mortem aggredi subitaneam?

Annon adhuc tibi flos iuventae blandus et

Vernans erat roborque corporis integrum?

≤line=1945≥ Non pulchra coniunx? Non suaves liberi?

Non fidi amici proximique sanguine?

Annon abundant tibi cuncta affatim

Opes, voluptas atque mundi gloria?

Quid ergo in has te mortis aerumnas graveis,

≤line=1950≥ Hecaste, praecipitasti, in aevum neutiquam

Rediturum, ad haec cibum futurum vermibus?

Respirat uxor seque cruciat denuo;

Cum familiaque flent amici et proximi;

Solus sacerdos absque fletu tetricus.

≤line=1955≥ Heus socia, Hecastum lugeamus mortuum.

## 44. ACTUS V. SCAENA XIII.

Trimetri.

HIERONYMUS, GREX.

Quis planctus iste inordinatus, mulier, est?

Quis, liberi et reliqui viri, quis planctus hic?

Id scire vos de dormientibus volo,

Vos (inquio) quos Christiana roboret

≤line=1960≥ Merito fides, ut non perinde ac ceteri,

Vitae quibus spes nulla, contristemini.

A mortuis si credimus quod filius

Dei excitatus est, per illum nos quoque

Praemortui de pulvere excitabimur,

≤line=1965≥ Quandoquidem dominus Iesus in die

Novissimo descendet in tuba Dei e

Caelestibus, dein resurgent mortui.

Nam tuba canet caelestis et qui dormiunt,

Corpore resurgent integro. Nihil igitur

≤line=1970≥ Tristemini vestro de Hecasto sub fide

Hac Christiana mortuo, sed hoc magis

Laetamini, quod absolutus corporis

Molestiis in pace Christi dormiat,

In regeneratione reddendus quidem ad

≤line=1975≥ Vitam omnibus Christi in fide morientibus!

EPI. Ergone vita residua est morientibus?

HIE. Residua, non iustis modo, sed et omnibus

Qui post peracta scelera redeunt ad Deum

Per paenitentiam. LIBERI. Ergo post furta et stupra

≤line=1980≥ Sperabimus vitam beatam cum Diis?

HIE. Sperabitis fide atque paenitentia.

CO. Sperabimusne et nos? HIE. Item sperabitis.

AM. Nos itidem? HIE. Identidem. Neque est acceptio

Personae apud Deum, sed omni in gente: qui

≤line=1985≥ Timet Deum et operatur ea quae iusta sunt,

Acceptus est ei. Hinc simul resipiscite

Et corrigite quod in Deum peccastis, ut,

Cum venerit iudex die novissimo,

Non ad necem, sed ad perennis gloriae

≤line=1990≥ Vitam resuscitarier mereamini.

Ad quod nihil lacrimae hae valent nec luctus hic

Nec pulla vestis nec cucullus prominens,

Sed lacrimae, confessio, ieiunia

Et vitae honestae melior institutio.

≤line=1995≥ PHIM. Recte mones, vir omnium piissime.

Linquamus omnem hunc apparatum splendidum,

Linquamus cuncta in usum pauperum,

Linquamus omnem luctum inanem et lacrimas

Moresque nostros corrigamus pristinos.

≤line=2000≥ Si multo amoeniora vitae munia

Post hanc calamitatem morantur in fide,

Spe et caritate mortuos, quid residuum est

Nisi ut hunc diem cum patre agamus mortuo

Laetissimum? Non in cibis et poculis

≤line=2005≥ Gravioribus natura quam poposcerit,

Nec tympanis et organis, sed maximas

Deo exhibendo gratias. Viro pio

Congaudeamus intimis affectibus

Et absque pompa inutili exsequias pias

≤line=2010≥ Patri paremus mortuo. GREX. Optime mones.

Congratulemur mortuo et domino Deo

Dignas agamus gratias. HIE. Sic expedit.

PHIC. Assentior. Procede, Daetre, ex aedibus

Tantisper huc, dum quod volo, ex te scisciter.

≤line=2015≥ Procedat atque Oeconomus huc. OEC. Oeconomus hic.

DAET. Et Daetrus hic. Iam sciscitare quod velis,

Breviter, quod haud abesse licet opsoniis.

PHIC. Quid? Adhucne plene cocta sunt opsonia?

DAET. Iam cocta sunt, verubusque detrahenda sunt.

≤line=2020≥ Iube ingredi cito quos velis accumbere.

PHIC. Iubebo. Abi, fac singula expedita sint.

DAET. Curabitur. PHIC. Tu, Oeconome, paululum foris

Morabere, ut dicas vale spectantibus.

OEC. Curabitur. PHIC. Cognati et alii amiculi,

≤line=2025≥ Quos mane pater ad vesperum convivium

Vocaverat, nobiscum ad ipsum ingredimini,

Ut, quod gulae paratum erat, sumamus hoc

Frugaliter non absque honesto gaudio.

GREX. Sequimur; praei. OEC. Vos, qui advolastis impigri ad

≤line=2030≥ Nostra haec theatra, tum viri tum feminae,

Adite nunc vestras domos sine remora.

Nam Hecastus hic quem morte caesum exhibuimus,

Non ante tertium diem tumulandus est.

Valete cuncti et, si placuimus, plaudite!



# Back



FINIS.

Harmannus Borculous excudebat anno 52.

Cum gratia et privilegio ad quadrennium,

ut liquet in litteris eidem a Caesarea Maiestate concessis.

Datum Bruxellae.

Anno Domini 1552. Die octava Aprilis.

De la Torre.

