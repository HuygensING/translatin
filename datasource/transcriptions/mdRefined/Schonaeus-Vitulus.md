# Front

/

VITVLVS. FABVLA LVDICRA.



# Main



## 1. ACTORVM NOMINA.

COROEBVS, rusticus.

CANTHARA, Coroebi vxor.

BACCHIS, meretrices.

SYRA,

CHREMES, rusticus.

PINALDVS, Lanio.

DORIO, Pinaldi famulus.

SOSTRATA, Chremetis vxor.

BERARDVS, Exorcista.

## 2. PROLOGVS.

Iambici.

Salutem vobis plurimam precor, viri,

Ac feminae, huc quotquot venistis, scenicos

Spectatum ludos: quos nunc exhibebimus

Iocosos, atque ludicros: castos tamen,

≤line=5≥ Atque verecundos. Obscoenos enim iocos,

Salesque inurbanos noster didascalus

Cane peius, & angue fugiendos sibi putat.

Nihil turpe est rudi instillandum testulae,

Quae odorem, quo semel imbuitur, seruat diu.

≤line=10≥ Et quanquam id hactenus cauisse sedulè

Se existimat; haud desunt tamen, qui in illius

≤page=163≥

Comoedijs quaedam parum pudica esse asserunt.

Qui falli, & tota mihi videntur errare

Viâ. Rerum, ac verborum castimoniam,

≤line=15≥ Et puritatem amat choragus noster, at

Superstitionem morosam, & nimis anxiam,

Tetricamque curiositatem plane despicit.

Aequis hominibus, atque candidis suam

Probari cupit industriam. Dedit aliàs sacras,

≤line=20≥ Ex mysticis vobis depromptas litteris.

Iam ludicram, ac profanam accipite fabulam.

Iocos, facetiasque hoc tempus postulat.

Aduertite animos, atque cum silentio

Auscultate obsecro argumentum fabulae.

## 3. PERIOCHA.

Trimetri Iambici.

Coroebus ab vxore ad mercatum mittitur.

Qui de via fatigatus, diuertit in

Cauponam: vbi à meretriculis potu obrutus,

Vitulino tergori insuitur, atque ebrio

≤line=5≥ Chremeti venditur pro vitulo. Accersitur

Manè lanio: qui voce Coroebi territus,

Fugit: dein’ exorcista vocatur, vt suis

Furentem incantamentis placet belluam.

Hic quoque metu tremens abit. Mox cognito

≤line=10≥ Fuco, ridetur affatim. Coroebus à

Chremete, & Sostrata domum ductus, redit

In gratiam cum vxore decepta dolo.

≤folio=L2≥

≤page=164≥

## 4. ACTVS I. SCENA I.

COROEBVS.

Iambici.

NAE ego hominum, qui viuunt, sum infelicißimus,

Cui tam molesta, ac rixosa vxor contigit.

Quae non humaniter me, atque vt bonam vxorem

Decet, tractat, sed quae miserum durißimis

≤line=5≥ [^1]Quotidie, atque adeo indignis exercet modis.

Non maritum me suum esse deputat,

Sed vernam potius, aut mancipium vilißimum.

Nulla mihi per eam quies, nulla intermißio

Conceditur laboris: neque me respicit

≤line=10≥ Quicquam, neque aetatem meam.

Molesta, superba, procax, morosa, contumax.

Aequum sit, an iniquum, quod imperat, nihil

Videt, nihilque pensi habet.

Cui si pergas repugnare, irrites magis.

≤line=15≥ A solis ortu vsque ad occasum, aut domi,

Aut in agro sudandum, & laborandum est mihi.

Nunc sunt mulgendae vaccae, nunc curandi equi,

Nunc frumentum flagellandum; nunc defricanda

Mulctralia, nunc purgandum stabulum. Denique

≤line=20≥ Nullum ocium datur mihi: neque eam miseret mei

Vnquam. Verum hoc vnum illi curae est maximè, vt

Sibi sit benè, cum mihi est malè.

Porrò ad mala haec isthuc quoque accedit, mihi

[^2]Quod multò omnium est grauißimum:

≤line=25≥ Nimirum quod me illa vtî hominem insulsum, atque fatuum

≤page=165≥

Contemnendum, atque adeo illudendum proponat sibi.

Me caudicem, bardum, stupidum, insipidumque esse, vsque clamitans.

Quae nisi omnia patienter feram; aut si me vnico

[^3]Saltem verbo excusare, aut illam refellere

≤line=30≥ Parem, ex insana insaniorem eam reddo mihi.

Cui ego malo quod remedium inueniam, planè nescio.

Sed crepuit ostium, at at, ipsa exit foras.

Vae capiti, scapulisque meis, nisi me sedulo

Laborantem conspiciat. Mulctrale igitur hoc

≤line=35≥ Mihi defricandum, ac abluendum sumam. Sic agam.

## 5. ACTVS I. SCENA II.

CANTHARA, COROBBVS.

Eiusdem rationis versus.

PRouiso quid meus agat cessator: quo non puto

Alium magis esse ignauum, tardum, ac desidem

[^4]Vsquam stipitem, non hominem esse dixeris.

Hebes est, iners, vecors, ac stolidus, stertit noctes & dies.

≤line=40≥ Nae ego infelix sum, quae tali marito nupserim.

Sed eccum caudicem adoriar.

Probè, vt putat, officio nunc fungitur suo:

Qui cum se maximè mouet, nihil promouet.

Hem, quid agis furcifer? COR. Blanda herculè salutatio.

≤line=45≥ CAN. Quid tecum mußitas mastigia? COR. Nihil mea Canthara.

CAN. Nihil? hem, negas? Quid de salute garriebas impudens?

≤folio=L3≥

≤page=166≥

Cor. Salutem tibi precabar plurimam. Can. Credo vt soles.

Sed ausculta, vt scias, quid absque mora sit agendum tibi.

Cor. Quid, an rursus me ablegare paras quopiam?

≤line=50≥ Can. Itáne statim responsas? vah, crucior mihi

Fustem deesse, quo scapulas tibi conteram ignauißimo.

Cor. Hem, perge sodes mea Canthara. Can. Faciam, at vide, ne me

Ad eundem interturbes modum. Cor. Non fiet. Can. in oppidum

Tibi est eundum protinus. Cor. Eho, in oppidum?

≤line=55≥ Mulctrale igitur hoc deponam, sed quid eò? dic mihi Canthara.

Can. Tergus vitulinum, & oua, quae collegi plurima ad

Mercatum deferes, praeterea ex gallis alterum.

Cor. Quid gallum? quamobrem quaeso? Can. Quia nihil aliud

[^5]Quam totos pugnant dies. Neque mirum, cum vnicum

≤line=60≥ Arbustum non alat duos erithacos.

Cor. Quid hoc sibi vult prouerbium? Can. Tace stolide, &

Tuâ quod nihil refert, omitte percontarier.

Cor. Probè herclè intelligo. quanquam tuum arbustum

Non admodum grauatè aluerit duos. Can. Tace inquam,

≤line=65≥ Et ad iter te accinge, ac perones indue. I

Intrò, parata tibi reperies omnia.

Me miseram! quàm vereor ne haec etiam malè curet, factu tamen

Quae sunt facillima: adeo nil sapit caudex.

≤page=167≥

Et animus, nescio quid mihi praesagit mali.

≤line=70≥ Cor. En redeo vxor probe vti conspicis, ad viam

Instructus. CAN. Video: sed vbi tergus vitulinum cedo?

COR. Quia non potui simul omnia. CAN. O hominem ignauißimum!

Ehem, adfer ocyus. COR. Hic est. Sed quomodo,

Gestabo cuncta haec, quae vix asinus, aut mulus ferat?

≤line=75≥ Et, ne oua frangam, metuo, CAN. Quid cessas tardißime?

Ego tibi modum, quo facile gestes, ostendero.

Demitte caput. COR. Quid tum nunc inceptas? CA. Ita

Gestabis commodè, sine. Co. Hem, sino. Quis nunc tibi

Videor? CAN. Quis alter Hercules:

≤line=80≥ [^6]Non leonis, sed vitulino tergore

Formidabilis. COR. Clauam insuper mihi

Da, ex qua corbem suspendam gallinariam.

[^7]CAN. Rectè dicis. Hem tibi. CO. Sic incedam commodè

Et, ne oua frangam, nullum iam erit periculum.

≤line=85≥ Sed dic mihi, quanti haec vis vendi omnia? CA. Singula

Vendes stupide, non omnia simul. COR. Etiam oua?

CAN. Garris? de gallo, & tergore loquor. COR. Nunc intelligo.

Sed quanti vendam? cedo sodes. CAN. Gallum decem,

Tergus triginta, si potes, sestertijs.

≤line=90≥ COR. Curabo sedulò. CAN. Sed audin’? pluris indica.

CO. Scio. Iniquum petam, vt quod est aequum feram,

CAN. Tenes. De ouis nihil habeo quod mandem tibi,

In his vendendis fac foro te accommodes.

COR. Memorem dices te monuisse mea Canthara. At

≤line=95≥ Priusquam me in viam dem, lactis obsecro

≤folio=L4≥

≤page=168≥

Mihi adfer cymbium. Can. Adferam. Cor. Benigne

Dicis. Nunc te laudo. Can. Hem, ad saturitatem iam bibe.

Cor. Non herclè est ferenda sitis. Nectar hoc mihi sapit

Lac. Can. Cessatum est satis: i, & negotium tuum

≤line=100≥ Fac exequare gnauiter, quodque alias est

Peccatum, nunc vt sarcias vide. Cor. Dabo operam sedulò:

Vale. Can. Vale, ac matura reditum, audin’. Cor. Cras admodum mane

Faxo reuersum me videas. Can. Hem, quid ais? pessime

Excipieris, nisi reuertaris vesperi.

≤line=105≥ Cor. An auem me nunc esse putas, quom testudinem

Appellare soles? \-\--

## 6. ACTVS I. SCENA III.

CANTHARA.

Eiusdem generis.

\-\-- Abijt tandem furcifer:

Atque vtinam redeat nunquam. Ego aedepol eam

Iacturam parui momenti esse deputem.

Nam quam quaeso mulierem vsquam reperias, quae non

≤line=110≥ Libenter, atque adeò cupide tali careat viro?

Non arbitror in toto hoc vico similem huic inuenirier:

Adeo eius stultitia, atque socordia superat omnia.

[^8]Atque ideo nihil est, quod tuto illi commiseris.

Quare non mediocriter vereor, ne hoc quoque negotium

≤page=169≥

≤line=115≥ Nunc male curet stupidus. Tum cauponas metuo,

Quae simplicibus insidiari solent agricolis.

A quibus hic noster quamuis delusus sit saepius,

Tamen, ne rursus illi verba dent, periculum

Esse puto maximum, namque os illi subleuerint

≤line=120≥ Facillimè: praesertim si vel vnicum

Cereuisiae biberit cantharum. Itaque lactis cymbium

Illi dabam libenter, ne sitiret in via.

Nunc ad vicinam hanc ibo Lesbiam, atque de optima

Vt mihi cereuisia promat iubebo. mox

≤line=125≥ Sub vesperum domum redeo. Quo tempore

[^9]Si nondum reuersum nostrum cunctatorem reperero,

Vae illius scapulis, quas tam molles, atque pultem reddam ei.

## 7. ACTVS I. SCENA IV.

COROEBVS.

Eiusdem generis.

[^10]DE via, atque his baiulandis oneribus

Plana me defatigatum esse sentio.

≤line=130≥ Neque id mirum profecto, cum & grauißimum

Pondus sustineam, & solis aestus hactenus

Perpetuo tolerandus fuerit mihi. Nunc ad

Vrbem me tandem deuenisse gaudeo: ibi vt existimo,

Quiescendi dabitur locus. Atque vtinam emptorem statim

≤line=135≥ Inueniam: vt ante vesperum mihi domum

Reuerti liceat. Atque istud ni fiat, vae capiti meo:

Quod totum vxor mihi tuber reddet vndique.

Quanquam id iam defessum est satis,

Etiamsi verberibus non contundatur insuper.

≤folio=L5≥

≤page=170≥

≤line=140≥ Vtinam hic esset aliquis, qui hoc tergus mihi exuat.

Sed solus sum, neque quenquam huc accedere

Conspicor: ipse vt mihi sim adiutor necesse est. Id agam.

Nunc hinc recta via ad forum me confero.

## 8. ACTVS II. SCENA I.

BACCHIS, SYRA.

Iambici.

Perpaucos pol Syra reperias meretricibus

≤line=145≥ Fideles euenire amatores, vel Phormio

Hic vicinus noster, quoties iurabat Bromiae,

Quam sanctè, vt quiuis facilè posset credere.

Se nunquam illa viua aliam ducturum domum.

Hem, duxit. Sy. Scio, peccatum ab ipso maximum est.

≤line=150≥ Bac. Id illi nil morantur perfidi: huc tantum

[^11]Incumbunt, vt blanditijs suis precio

Quam minimo voluptatem suam expleant.

Nam formâ impulsi vestrâ, vos illi colunt.

Haec vbi mutata est, aliò animum continuò conferunt.

≤line=155≥ Nisi prospectum est interea aliquid vobis, deserta viuitis.

Syr. Verum mihi videris Bacchis, dicere.

Bac. Nunc itaque te moneo, atque exhortor sedulò,

Ne cuiusquam istorum te vnquam misereat, quin

Spolies atque mutiles, quemcunque nacta sis.

≤line=160≥ Syr. Itane, vt eximium neminem habeam? Bac. Neminem.

Nam veluti vos illi ex animo non diligunt,

Sic à vobis pecuniam illorum potius quam eos

Amari conuenit. Fragile, fluxum, ac fugax

Bonum est forma haec priusquam deperit, tibi

≤page=171≥

≤line=165≥ Consulas necesse est. Syr. Memorem dices te monuisse. Quin

Et me, & meum amorem, & vitam permitto tibi.

Te, quae aetate, & prudentia me maior es,

Operâ, atque tuo consilio vt me adiuues, rogo.

Bac. Faciam pol sedulò: tu dicto pareas vide.

≤line=170≥ Syr. Pro viribus enitar mea Bacchis, vt per omnia

Tuis me admonitionibus obsequentem praebeam.

Bac. Facis vt te decet. At miror huc nullum hodie ex ciuibus

Potatum diuertisse, cum tamen magnus

Toto hoc die fuerit aestus. Syr. Penuria ac

≤line=175≥ Annonae caritas frugalitatem nunc docet

Plurimos. Bac. Est vt dicis. Spero tamen

[^12]Ex ditioribus adolescentes aliquot, aut rusticos

Bene nummatos, huc venturos sub vesperum.

Syr. Ego agricolas non minus opto, quam ciues: ex quibus

≤line=180≥ Lucrum plerumque nobis prouenit vberius.

Bac. Verè tu istud. Sed nisi quid me fallunt oculi, procul

Video aduentare, nescio quem, onustum probè.

Syr. Nihil fefellit te prospectus: rusticus

Est aedepol. sua, quae non potuit vendere,

≤line=185≥ Ex vrbe domum refert. Bac. Illam praedam nostram fore

Spero. obseruemus quid sit acturus. Si longius

Ire pergat, blanditijs eum, atque commodè

Loquenda detinebimus. Syr. Oh, rectè, placet.

≤page=172≥

## 9. ACTVS II. SCENA II.

COROEBVS.

Eiusdem rationis versus.

VT te Dij Deaeque vxor perdant, quae me à prandio

≤line=190≥ Hodie ad mercatum miseris. Meque adeò, qui

Tibi paruerim & non flocci, nihilique fecerim.

Credo ego fecisse illam hoc de industria, quo me

Vltro citroque currendo fatigaret miserum:

Aut quod sola voluit esse domi: aut ad Lesbiam

≤line=195≥ Vicinam nostram potatum ire, quo inscio

Me saepè commeat. Nam nisi tale quid esset, cur obsecro.

A meridie me ablegasset? quo tempore

[^13]Alcedonia in foro esse solent. Sedi ibi diu:

Cum interea nec licitator, nec emptor ad me quispiam

≤line=200≥ Veniret. Tandem cum spes nulla vendendi mihi

Istic superesse videretur surgo, ac totum oppidum

Perambulo: neque emptorem inuenio tamen.

Nunc itaque domum reuerti certum est: non tamen

Prius, quam in diuersorio

≤line=205≥ Hoc proximo famem, ac sitim sedauero.

## 10. ACTVS II. SCENA III.

BACCHIS, SYRA, COROEBVS.

Eiusdem generis.

SAtis istis substitit diu, nunc huc viam affectat:

Praeda haec pol nostris digna est vnguibus. Blande

Hominem compellabo: tu orationi fac

Subseruias. Syr. Faciam; nam quo modo id fieri soleat

≤page=173≥

≤line=210≥ Calleo. COR. Cauponam eccam cum ancilla ante ostium

Stare video, commodè herculè. Bac. Noster est, huc se

Deflectit, atque adeò is est, quem nunc maximè

Nobis dari velim. Syr. Nostin’? Bac. Probe. Coroebus est,

Homo stolidus, & insulsus: praesertim cum adbibit

≤line=215≥ Plus paullulò: quod pol libenter, & cupidè facit.

COR. Saluete matronae. Bac. Coraebe salue. COR. Quid? Nostin’

Me, & quo appellor nomine? Bac. Quidni, cum non semel

In aedibus his nostris potaueris. COR. Iam etiam sitis

Ingens me torquet, nec minor fames. Bac. Benè

≤line=220≥ Habet: ego isti malo remedium facilè inuenero.

[^14]Ingredere, atque onera haec depone. COR. Non est tempus

Ingrediendi, appetit vespera, & iter mihi

Restat longius. Syr. Hem, intra sodes. COR. Non herculè

Faciam. Hic pro foribus considebo. tu cereuisiae

≤line=225≥ Mihi prome cantharum, ipse, quod comedam, mecum attuli.

Bac. Nae tu frugalior es, quàm par est. Quod si tales caeteri

Essent agricolae, ad restim propediem cunctis

Iam deuentura res esset cauponibus.

COR. Magnum vectigal parsimonia est. Bac. Etiam sententias

≤page=174≥

≤line=230≥ Tenes Coroebe? COR. Teneo. Sed verborum iam est satis.

Prome potius: fauces enim ariditate crepant mihi,

Ego merenda, quam attuli domo, super

Scabellum hoc apponam. Ba. Abi Syra, ac prome ocyus.

COR. Non herclè sapit cibus, nisi prius aridum

≤line=235≥ Guttur potu colluero. Syr. Coroebe, haec fausta sit

Tibi cereuisia. COR. Euge, beasti, cedo cantharum

Sodes. Syr. Accipe. Bac. Quo pacto illa tibi sapit cereuisia? COR. vt

Nectar merum. Bac. Bibe largius. COR. Quid etiam largius?

Totum ebibi. Bac. Hem, bene fecisti, laudo: Syra

≤line=240≥ Prome iterum, atque audin’, diligenter annota. Syr. In

[^15]Hoc obliuiosa, aut tarda soleo esse minimè.

COR. Nunc mihi cibus sapere incipit meliuscule.

Syr. Hem, accipe Coraebe plenum cantharum. COR. Bene

[^16]Facis: nam etiam nunc sitio. tanta est sicci gutturis

≤line=245≥ Ariditas. Bac. Quin bibe largiter, cereuisia optima est.

[^17]COR. Talis herclè videtur mihi. Quod est tibi

Nomen? Bac. Mihi? Bacchidem appellant. COR. Hem, Bacchidem,

Ego pol talem Bacchidem, quàm Bacchum malim. Sy. Eho, benè,

Atque facetè. COR. Quod tibi iuuencula? Syr. Syra. COR. Meminero

≤line=250≥ Probè. Praebibo tibi Bacchis. Bac. Sit saluti

Coroebe. Indulge genio, atque hilarem te praebe. COR. Syra,

≤page=175≥

Micas istas da gallo: ac potum etiam admoue:

Ne, dum ego satur sum, ille pereat inediâ. Syr. Curabitur.

Bac. Estnè hic gallus venalis? COR. Est, & caetera

≤line=255≥ Etiam: tergus nimirum vitulinum, atque oua omnia.

Bac. Quanti indicas? COR. Singula non omnia simul vt

Vendam, mea mihi praecepit Canthara. Syr. Valeat

Illa: an tu, cum vir sis, mulieri parendum tibi

Putabis stultè? Vah, magna pol te, & alios viros

≤line=260≥ Ignominia afficis. Quanti? indica sodes. COR. Non herculè

Faciam: memini enim in mandatis quid sit datum mihi.

Bac. Hem, praebibo tibi Coroebe. COR. Habeo gratiam

Mea Bacchis. Bac. En, totum ebibi. tu vti respondeas

Vide. COR. Bonâ fide? Bac. Optimâ. COR. Bene fecisti, cedo cantharum.

≤line=265≥ Syr. Promam. COR. Quid cessas? non herculè committam à
muliere

Vt superatus videar. Syr. Hem tibi. COR. Quid nunc ais Bacchis?

Quid tu autem Syra? Syr. Virum te praebuisti strenuum: laudo.

COR. Nunquam etiam vsquam fui, quin omnes me laudarent plurimum.

Bac. Nihil mirum: nam merito istud semper tibi accidit tuo.

≤line=270≥ COR. Ob, rectè Syr. Non sentit caudex sibi palpum obtrudier

Bac. Coroebe, quo nunc animo es? nondum has tuas

≤page=176≥

Vis vendere merces? Cor. Oua primum à me emite, mox

De reliquis videro. Ecce contemplamini,

Recentia sunt omnia. Syr. Coroebe, praebibo

≤line=275≥ Tibi dimidiatum hunc cantharum. Cor. Totum ebibe.

Syr. Lubens id fecero, si idem te facturum promittas mihi.

Cor. Promitto, quid cessas? Syr. Hem tibi. COR. Bene fecisti Syra.

Syr. Coroebe, recentem tibi promam cantharum.

Bac. Propera. COR. Mea Bacchis, mea festiuitas, quanto

≤line=280≥ Nunc mihi formosior videre, quam dudum.

Bac. Et tu pol multo hilarior. Sine cerere,

Et Baccho friget Venus. COR. Euge osculum mihi

Da mea vita. Bac. Neque hoc, neque si quid aliud amplius

A me petas, tibi negandum existimem,

≤line=285≥ Syr. Accipe Coroebe, atque ebibe. COR. Nihil est quod aequè
fecero

Lubens. Bac. Vt bibit helluo. nae nos te, vt dignus es,

Exercebimus. COR. Oh, nunc demum mihi viuere

Lubet. amplectere me Syra cum suauio.

Syr. Faciam & lubenter aedepol. COR. Non tam nectar sapit,

≤line=290≥ [^18]Quàm istud osculum. Sed vespera appetit.

Abeundum nunc erit mihi: si modo domum

Luce venire velim, & metuo ne vxor ebrium

[^19]Me esse sentiat. Syr. Manebis hic Coroebe,

Si nos audias: neque sub noctem te dederis in viam.

≤page=177≥

≤line=295≥ COR. Nihil agitis subducatur ratio, quod cantharos

Promsisti Syra? Bac. Mitte isthuc, ac bibe largius.

Eho, propino Coroebe. COR. Sit salutiferum mea

Bacchis. Sed tamen abeundum est mihi: quo meo animo nihil

Est aegrius. Syr. Valeant ista, & nobis bene consulentibus

≤line=300≥ Obsequere sodes. Quam non sit tutum, de nocte per

Viam ire hominem solum, nosti. COR. Surgendum est tamen. At at, quid
hoc?

Vicit cereuisia quam bibi. Syr. Nimirum hoc Bacchidis

Consilium rectum erat: vt apud nos hîc maneres

Coroebe. COR. Agitedum, si id mihi arbitramini

≤line=305≥ [^20]Expedire, faciam. mos gerendus est

Bacchidi. Bac. Coroebe nunc mihi videris

Sapere. Hem, sessum illum recipe Syra. Syr. Hic mihi latus

Dextrum claude Coroebe. COR. Osculum mihi da, mea

Vita. Bac. Hem tibi cantharum. COR. Iucunda oratio.

≤line=310≥ Syr. Pol ebrius est totus. Bac. Iam iam in nassam incidet:

Nunquam enim hodie casses euaserit meos.

Syr. Tota haec praeda est nostra. COR. Vt sapiunt oua mea? Bac. Labitur:

Hem, sustine illum Syra. Syr. Ego eum nihil moror.

Labatur furcifer. Bac. Ha, ha, he in cacabum incidit.

≤line=315≥ Aqua repletum sordidas vt abluat nates.

Sy. Spectaculum risu dignum. Ba Extrahamus pecus.

≤folio=M≥

≤page=178≥

Ne fortè expergiscatur, frigus sentiens.

## 11. ACTVS II. SCENA IV.

BACCHIS, SYRA.

Eiusdem rationis.

QVid? quid venire in mentem nunc posset mihi?

Quidnam? quo ludos hic aliquem faciam lepidos?

≤line=320≥ Si modo fortuna se secundam praebeat

Mihi. Syr. Quid istud obsecro? Bac. Ridebimus affatim,

Vt opinor. Nec ea res nobis incommodo

Erit Syra. Syr. Oh, quo pacto? dic sodes. Bac. Age,

Dicam, at primum tu gallum, atque oua intrò aufer. Haec

≤line=325≥ Vt nobis cedat praeda, efficiam callide.

Syr. Eo quanquam, quid incoeptes, non intelligo.

Bac. Quin maius hinc nobis spero lucrum, si Fors

Modo fauerit. Vt stertit sterquilinium. Nae ego

Te exercebo probè. Syr. Hem, redeo. Nunc quid facere

≤line=330≥ Constitueris, dic mihi amabo. Bac. Ausculta, Ebrium

Hunc tergori inuoluemus, & consuemus vndique,

Eumque modo sub noctem rustico alicui

Poto, venum obtrudemus pro vitulo. Syr. Vah, callidum

Consilium, modo venerit aliquis. Bac. Bene ominare: non

≤line=335≥ Diu erit, quin mirum conspicias spectaculum.

Hem, tu filum, atque acum mihi expedi. Syr. Effero.

Bac. Credo hanc rem nobis successuram ex sententia

Adeo mens mihi, nescio quid praesagit boni.

≤page=179≥

Sy. Hem Bacchis, accipe acum, & filum satis longum,

≤line=340≥ Vt arbitror. Bac. Tu hic nunc esto adiutrix mihi.

Syr. Iuuabo sedulò. Bac. Crumenam ei primum adimam: Nihil

Omnino sentit caudex: mortuum illum dixeris.

Quid cras futurum arbitrare Syra, crapulam

Cum edormierit? Sed video huc aduentare, nescio

≤line=345≥ Quem. Dij nos respiciunt Syra. Is pol ebrius

Est quoque, nisi oculi hallucinantur mihi. Syr. Bene

Mecastor factum, gaudeo. Hic iam colligatus, &

Consutus est satis. Vide obsecro Bacchis,

Malè peream, nisi vitulum esse putaueris.

≤line=350≥ Bac. Rectè. Sed aliud est, quod nunc ago. Viden’

Accedentem? Syr. Quidni. Ebrius est totus. Bac. Ego

Meo hunc circumueniam modo.

## 12. ACTVS II. SCENA V.

CHREMES, BACCHIS, SYRA.

Eiusdem generis.

NAE nos cutem curauimus, genioque indulsimus

Lautè, atque prolixè, à summo mane vsque ad vesperum.

≤line=355≥ Vtinam talis mihi saepe eueniat compotatio.

In qua me planè asymbolum

[^21]Fecit vacca, multò pluris, quàm emeram,

Vendita. Bac. Audin’ quid dicat Syra?

Syr. Audio. Vaccam se gloriatur ex sententia

≤line=360≥ [^22]Vendidisse. Bac. Ita est. Chr. Sed antequam domum

Me conferam, vicinae hae mihi mulierculae

Sunt compellanda, atque ab ijs osculum petendum.

≤folio=M2≥

≤page=180≥

In quo quidem minimè difficiles fore eas arbitror.

[^23]Bac. Prô Iupiter! vicinus hic noster Chremes

≤line=365≥ Est. nullum nunc mihi magis optarim dari,

Hic faceto erit nobis illudendus ioco.

Namque hominem magis emacem, ac vendacem illo inuenias neminem.

CHR. Sed eccam commodè pro foribus stare vtramque conspicor.

Quod de Syrenibus poëtae fabulantur, id

≤line=370≥ Hic praeter euntibus accidit quotidie, quos suis

Blanditijs illae in fraudem illectant, ac malis

Grauibus mulctant saepißimè. Sed ego mihi

Ab eis cauero, nam non ingrediar: at foris

Cum illis paulisper fabulans

≤line=375≥ Non nisi vnum mihi promi iubebo cantharum,

[^24]Dein’ domum rectâ me recipiam viâ. Bac. At

Nos te tractabimus vt mereris furcifer.

Huc te qui contulisti in tempore, Lux dubia dolis,

Ac fraudibus est accommoda. Alloquar. Salue

≤line=380≥ Chreme. CHR. Eho, saluete mulierculae. Quem ante ostium

Hic praestolamini tam vesperi? Bac. Lucri

Bonus odor euocauit nos foras. CHR. Rectè. Sed osculum

Ab vtraque mihi volo. Syr. Nihil detrectamus. CHR. Bene

Herculè fecistis, laudo: prome cantharum.

≤line=385≥ Syr. Fiet. Bac. Hilaris pol nunc planè mihi videris

Chreme. Credo hunc tibi diem illuxisse prosperè.

CHR. Prosperrime, tales ego mihi optarim plurimos.

Bac. Et nobis quoque felix, faustusque fuit satis.

≤page=181≥

Syr. Chreme, accipe cantharum. Chr. Cedo. Sed dic mihi

≤line=390≥ Sodes Bacchis, quidnam id sit, quod vobis hodie accidit

Feliciter? Bac. Dicam. Vitulum emimus modò,

Bene admodum saginatum, ex sententiâ.

CHR. Vbi iste est? Bac. Eccum eum. CHR. Crassus herclè, ac pinguis

Est totus. Sed rursúsne hunc vultis vendere?

≤line=395≥ Bac. Volumus, si emptor contingat commodus. CHR. Mihi

Eum vendite: pecuniam numerabo protinus.

Bac. Placet. CHR. Quanti indicas? Bac. Florenis quatuor. CHR. Ah,

Nimio profectò. tres dabo. Bac. Vah, itane Chreme

Licitare? mirum ni esse furtiuum putes.

≤line=400≥ CHR. Age, age, decem adijciam sestertios. Satis

Id sit vobis. Bac. Sed praesentem pecuniam,

Vt dixti, numerari nobis volumus. CHR. Dabitur statim.

Bac. Agedum, ratum esto. CHR. Nunc tibi praebibo Bacchis.

Bac. Bibe largiter. CHR. Bona herculè est cereuisia.

≤line=405≥ Sed vitulum statim à vobis velim

In haram hinc abducier, cras admodum mane

Iubebo vocari lanionem. Bac. Pecuniam

Prius numera. CHR. Accipe, lectum est, conueniet numerus,

Quantum promisi. Quin duo sesterti

≤line=410≥ Supersunt, quos pro cereuisia datos puta. Bac. Adiuua

Me Syra. Syr. Praesto sum. Bac. In hara concludamus pecus.

≤folio=M3≥

≤page=182≥

Chr. Ibi te oblecta supremum supplicium crastino

Lues die. Bac. Nunc intrò abeamus hinc Syra.

Nae nobis hic ludus ceßit feliciter.

≤line=415≥ Dij boni, quantus cras populi erit risus,

Vbi noster hic innotuerit fucus. Nunc ostio

Clauso, nos ad somnum componamus. Syr. Rectè mones.

## 13. ACTVS III. SCENA I.

CANTHARA.

Iambici.

ME miseram, vix sum compos animi, ita ardeo iracundia.

Neque, somnum hac nocte oculis vidi meis. Quin nescio

≤line=420≥ Quid suspicer, aut quid ei euenisse cogitem.

Sed dubium non est, quin in ganeum aliquod se immerserit,

Vbi totam hanc noctem inter meretrices degit suauiter.

Nae ego illum modo domum vbi redierit, vt dignus est,

Exercebo mastigiam. Ah, quam nunc illum mihi

≤line=430≥ Dari velim, vt in eum hanc animi euomam aegritudinem:

Vtque in capillum illi inuolem, oculosque vnguibus

Exsculpem sceleratißimo. Qui me sibi

Tam audacter, & imprudenter illudendam existimat.

Mox supplicans: opinor, aderit. Sed nihil

≤line=435≥ Aget, nimium pol errat, si me precibus, aut

Lachrymis placari posse putat. Satis, satis

Iam vxor lenis, ac placabilis fui.

Iram nunc eius faxo, vt sentiat, cuius patientia,

≤page=183≥

Ac lenitate turpiter est abusus hactenus.

≤line=440≥ Si ille sibi in prostibulis, & diuersorijs

Consumendum arbitratur, quod comparcimus

Nos, nostrum defraudantes genium: ego vicißim

Eum probe vlta, in tempore prospiciam mihi.

Sed fortasse aliud erit, quod illum sit remoratum tam diu.

≤line=445≥ Istud quidem velim, quanquam, ne sit quod suspicor,

Nimium vereor: vbi vbi est, celari non poterit diu.

## 14. ACTVS III. SCENA II.

CHREMES, PINALDVS, DORIO, COROEBVS.

Eiusdem rationis versus.

QVid isthuc? itáne ad clarum dormiui diem?

Et tamen adhuc nox multa oculis inest mei:

Neque hesternam etiam nunc satis edormiui crapulam,

≤line=450≥ Nimis herclè largiter potaueram, & gulam

Ad summum oppleram luxu dapsili. Neque

Sine magno etiam meo lucro, atque commodo.

Mitto iam vaccam, nimio venditam. Vitulum insuper

Emi à vicinis his meretriculis, bene

≤line=455≥ Saginatum, ac pinguem, precio admodum vili:

Quem iam mihi mactandum puto. Itaque lanio nunc

Huc erit accersendus Pinaldus. Quin Syro,

Famulo nostro id dabo negotij. Sed commode, &

Per tempus video eum huc accedentem cum seruulo,

≤line=460≥ Securi, alijsque armis probè instructum. Nihil

Posset mihi nunc accidere opportunius.

Pin. Moue te Dorio. Dor. Moueo meherclè sedulò.

≤folio=M4≥

≤page=184≥

Pin. Credo sed aut nihil, aut parùm

[^25]Promoues, non cogitas iamdudum septimam

≤line=465≥ Praeterijsse horam? Sed Chremetem ante ostium

Consistentem video. hui, tam mane, qui heri

Tantum biberat. Chr. Hem, salue Pinalde. Pin. Eho, Chreme

Quid te tam diluculo è lecto euocauit?

[^26]Res seria sit oportet, non tibi dolet caput?

≤line=470≥ Chr. Mitte isthuc, aliud nunc agendum erit tibi,

Pin. Si quâ in re meâ operâ tibi fortè est opus,

Age, impera, ac factum puta. Chr. A vobis heri

Digressus, emebam vitulum. Pin. Quid, vitulum tam vesperi? Chr. Hunc

Velim nobis mactes. Pin. Quanquam aliò propero, tamen quia

≤line=475≥ Amici sumus, effectum id tibi dabo statim.

Sed vbi est vitulus? Chr. In hara reperies. Pin. Extrahe Dorio.

Ego cultros expediam. Dor. Faciam herculè sedulò

Hu, hu, erige te. Cor. Quid vis tibi? Dor. Prô Iupiter!

Quid isthuc est monstri? succurrite obsecro.

≤line=480≥ Pin. Quid vociferare, aut quidnam expalluisti Dorio?

Dor. Formidine pol me iste exanimauit vitulus. Si modò

Vitulus dicendus est, & non potius cacodaemon quispiam:

Chr. Dij meliora Dorio Pin. Ipse eum adoriar,

Hem, surge, surge: & progredere. Cor. Sine, sine me. Pin. Deum

≤page=185≥

≤line=485≥ Immortalem! quid hoc est prodigij? metu

Animus planè obstupuit mihi. In malam crucem

Chreme hinc abi tuo cum vitulo, Dorio, sequere

Me: nolim mihi cum isthoc monstro quicquiam esse negotij.

## 15. ACTVS III. SCENA III.

SOSTRATA, CHREMES, COROEBUS.

Eiusdem generis versus.

QVas excitari hîc turbas audio? Chreme,

≤line=490≥ Quid extimuisti? aut quid palles? satin’ salua

Res. Hem taces? CHR. Quid ego tibi dicam miser?

Quem heri vitulum emi, eum negant esse vitulum

SOS. Quid igitur? CHR. Quid? cacodaemonem. Sos. prohibeant hoc

Superi. CHR. Lanio cum famulo aufugit territus.

≤line=495≥ [^27]Sos. Mira praedicas. CHR. Atqui verißima.

Quod si fortè mihi non credis, rem ipse experire,

Haram ingressa. Sos. Ah, tun’ me quod ipse non audes,

Facere iubes? CHR. Bis iam tentatum est, neque sine

Magno periculo. Sos. O viros fortes, ac strenuos!

≤line=500≥ CHR. Siccine ais? accede propius, si tuto te id facturam
putas,

Sos. Nae ego formidolosa sim, vitulum mihi

Si metuendum esse existimem. Her, her, satis dormiuisti diu,

Surge hic dies tuae neci

Est destinatus. COR. Vah, sine dormiam. Sos. Dij boni!

≤line=505≥ Seruate me obsecro, Chreme, succurre miserae

≤folio=M5≥

≤page=186≥

[^28]Mihi. Chr. Quid nunc ais Sostrata? satin’ credis

Non esse vitulum? Sos. Eheu, me infelicißimam!

Genua terrore mihi succidunt. Hem sustine

Me oro Chreme. Chr. Nae ego hunc vitulum emi auspicio malo!

≤line=510≥ Sos. O rem prodigiosam! Quid agimus nunc? aut qui das
consilij?

Chr. Neque quid dicam herclè, neque quid consulam scio:

Ita mihi mentem ademit hoc inexpectatum

Malum. Sos. Tamen consilium nobis erit inueniendum Chreme.

Chr. Quid si exercistam huc accersi iubeamus, vt

≤line=515≥ Pecudem incantet, malumque istum genium, qui eam

Exagitat, expellat. Sos. Placet: namque incantationibus

Magnam atque admirabilem vim inesse praedicant.

Chr. Ego ad illum eo, tu me domi operire, dum

[^29]Redeo. Sos. Propera. Enim vero quid suspicor,

≤line=520≥ Aut quid coniectem nescio: nisi à Deo

Nostris criminibus offenso, hoc incommodum

Esse immissum! nam ex qua alia causa tam graue

Nobis oriretur malum?

Quale in vita ego nulli vnquam euenisse memini.

≤line=525≥ Ibo intrò, neque toto hoc die foras quoquam pedem efferam.

Nolim mihi rem esse cum incantationibus.

≤page=187≥

## 16. ACTVS III. SCENA IV.

BERALDVS, CHREMES, COROEBVS.

Eiusdem generis.

Incredibilia sunt, quae praedicas Chreme,

Chr. Nil falsi dixi Beralde. Ber. Quis vitulum loqui

Humanâ voce audiuit vnquam? Chr. Ego quidem

≤line=530≥ Praeterquam nunc, aliàs nunquam. Miraberis,

Vbi audieris. Ber. nihilominus, nisi me meae

Fallunt artes, remedium isti inueniam malo.

Chr. Faxint ita superi. Hem, isthaec hara est, in qua

Fascinatum reperies pecus. Ber. Tu cereum

≤line=535≥ Accende, ego exorcismum, qui hac accommodus

Ad rem maxime erit, quaeram. Chr. Faciam sedulò.

[^30]Bene habet: inueni herclè satis efficacem: quo

Vel tres ad inferos facile pepulero cacodaemonas.

Chr. En cereum accensum tibi. Ber. Cedo, exordiar.

≤line=540≥ Adiuro te cerita pecus, per. Cor. Quid tibi rei

Mecum est? aut quid vis? Ber. Prô Deum atque hominum fidem!

Quid hoc monstri est? pauore animus tremit mihi,

Chreme, male tibi sit cum tuo vitulo. Vale.

Chr. Quid nunc faciam infelix? Exorcista aufugit,

≤line=545≥ Et totus etiam pauco atque horreo formidine,

Mirum quae saga nobis praestigijs suis

Hanc excantarit pecudem. Quicquid est, ego

Hinc me intrò conijcio: neque fenestras, neque ostium

Toto hoc aperiam die, etiamsi pulsent plurimi.

≤page=188≥

## 17. ACTVS IV. SCENA I.

COROEBVS.

Iambici.

≤line=550≥ DIsperii, quid agam, quò me vertam, aut in quem hominem

Commutatus sum infelix? Nae haec mirabilis

Est metamorphosis. Dij meretriculas illas

Malè perdant, quae mihi os subleuerunt tam turpiter,

Quae me vitulino tergori insutum, ludos

≤line=555≥ Ac delicias fecere sibi. Circumspice

Coroebe, an te hic habitus, & vestitus satis

Deceat. O me miserrimum! vah, dispudet

Mihi sic data esse verba. vbi marsupium?

Vbi oua, vbi gallus meus? Perierunt omnia.

≤line=560≥ Quid dicet vxor, vbi domum rediero, oculos

Sat scio, ex capite eruet mihi. Malè herculè

[^31]Potatum est. Sed quò me nunc recipiam? namque hîc

Si maneam, risui, ac ludibrio ero omnibus.

Ad proximas has aedes accedem, in quibus

≤line=565≥ Chremetem habitare existimo. Sed ostium

Clausum est, pulsabo. Nam verecundia homini invtilis

Est, dum neceßitas vrget, durum, vt ferunt, telum.

## 18. ACTVS IV. SCENA II.

COROEBVS, CHREMES

Eiusdem generis versus

Heus, heus, aperiat sodes aliquis ostium.

Quid istud? nemon’ prodit? Non pol desinam

≤line=570≥ Pulsare. hui, quid hoc? an calcibus fores

≤page=189≥

Erunt effringendae? altum hîc omnes dormiunt:

Quanquam iamdudum clarus illuxit dies.

Pulsabo denuo: neque finem faciam, donec prodeat

Aliquis. CHR. Quis toties, atque tam grauiter nostras pepulit fores?

≤line=575≥ COR. Eho, fenestram potius, quam ostium aperis Chreme?

CHR. Quis tu homo es? aut quid apud has aedes negotij est

[^32]Tibi? COR. Aperi ostium sodes, ac me intromitte. CHR. Papae.

Vnde hic emergit homo, vitulino tergore

Indutus! COR. Ostium aperi: id te quaeso mi Chreme.

≤line=580≥ CHR. Ignotum ego intromitto neminem. Quis es?

COR. Coroebus sum, minimè ignotus tibi. CHR. Deum

Immortalem! est is ipsus, mira hîc nobis accidunt.

COR. Quin ostium aperi: quid cessas? an diutius

Hic mihi morandum erit? CHR. Faciam, atque ipse ad te prodibo foras.

≤line=585≥ COR. Propera. CHR. Quid, audebóne progredi? COR. Quidni.

Nihil tibi à me erit expectandum mali.

CHR. Mirum ni tu hoc fueris monstrum, quod nos exterruit

Hactenus. COR. Ego nemini terrori, quod sciam,

Fui: at ne risui, & ludibrio plurimis

≤line=590≥ Fuerim, metuo miser. CHR. Miris certè modis

Hic terruit nos vitulus. Quid tibi contigerit nescio.

COR. Quid audio? vos vitulus terruit? vbi iste

Erat? dic mihi amabo. CH. Rogas? in isthac nostra hara.

≤page=190≥

Cor. Quid ais, in hara? atqui ex illa ego prorepsi modò.

≤line=595≥ Chr. Tun’ ex hara Coroebe? Cor. In ea hac nocte diuersorium

Fuit mihi. Che. Nae tu nos horrendo perterruisti

Metu. Sed commodè eccum huc redeuntem lanionem conspicor:

Eum mihi operiri certum est, vt mirabilem

Hanc rem illi impertiam. Cor. Ego intrò eo, nolo me quispiam

≤line=600≥ Amictu hoc inuolutum conspiciat: nam me pudet mei.

## 19. ACTVS IV. SCENA III.

PINALDVS, CHREMES, BERALDVS.

Eiusdem generis.

HAc nunc domum redeo, vt visam quid agat Chremes:

Et quo pacto res cesserit ei cum execrabili

Isthoc vitulo, qui me plane exanimauerat metu.

[^33]Sed eccum pro foribus eum consistentem video.

≤line=605≥ Multò nunc quam modo erat, est hilarior.

Quid illi acciderit miror. Compellabo hominem.

Hem, quo modo se res habent Chreme? satin’ ex sententia?

Chr. Eho Pinalde, te hic praestolor accedentem:

Nam nullus est nunc omnium, quem ego mihi

≤line=610≥ Malim dari quam te. Pin. Quid ita sodes? cedo.

Chr. O nos stultè meticulosos, qui eum nobis

Vitulum tantopere fugiendum putauimus!

Pin. Qui sic Chreme? certo mihi videbatur formidandus nimis.

≤page=191≥

Sed quid rides, aut quid accidit obsecro?

≤line=615≥ [^34]Chr. Iocularium in malum herclè incidimus inscij.

Pin. Hem, quid factum est? ne retice, vt tecum rideam. Chr. Nihil

Vnquam risu magis dignum cuiquam euenisse arbitror.

Pin. Quin dic, quid est? Chr. Dicam, sed rideo accedentem Beraldum,

Hic quoque incantationibus suis modo

≤line=620≥ Aggressus pecudem, subitò correptus metu

Aufugit turpiter, vt nunc etiam palleat

[^35]Vide. ô exorcistam animosum, atque strenuum!

Ber. Deum immortalem! vt me laruatus ille terruit

Vitulus? & vix etiam nunc confirmatus sum satis.

≤line=625≥ Nihilominus tamen cupio cognoscere,

Quam tandem haec res sit sortitura catastrophen.

Ob id itaque nunc huc speculatum reuertor. Sed

[^36]Video Chremetem stare ante ostium: Quis ille alter?

Pinaldus est lanio, qui territus quoque

≤line=630≥ Fugit, accersitus ad mactandum belluam.

Sed quid hoc? nihil aliud quam rident: quid acciderit

Miror: accedam, ac compellabo. Hem Chreme,

Quid agitur? rides? Eho Pinalde, tu quoque hîc

Eras? vbi execrandus iste vitulus? Chr. Ex hara

≤line=635≥ Erupit, euasit. Ber. Abeat in malam crucem.

Sed quid rides? an risu digna ea res tibi

Videtur? Chr. Defessus iam sum ridendo. Ber. Quid accidit?

Cedo, hem taces? Chr. Multum tu hercule vales tuis

[^37]Incantationibus Beralde. Ber. Siccine

≤line=640≥ Ais, & ludis? Chr. Qui vitulum in homimem commutaueris

≤page=192≥

Nobis. Pin. Quid audio? Ber. Irrides? referam herclè gratiam.

Chr. Nequaquam: quod res est loquor. Pin. Dic seriò

Chreme, & iocari desine. Chr. Non equidem iocor.

Iam faxo ipsi hominem esse videatis, qui vitulus erat

≤line=645≥ Modò. Pin. Nae tu nugator es facetus, sed

Mitte iocos, & quid acciderit narra obsecro.

Chr. Faciam, atque libenter herculè: namque ego vobis

Commemorare id malo, quam vos qui percontamini, scire.

Ber. Quin igitur incipis, an nondum etiam solus risisti satis?

≤line=650≥ Chr. Heri mihi probè poto festiue admodum

Os subleuerunt vicinae hae meretriculae.

Ber. Quo pacto? cedo: nam audire gestio. Chr. Ebrium

[^38]Coroebum, atque vitulino insutum tergori,

Pro vitulo, ebrio vendidere mihi. Pin. Ha, ha, he, nihil

≤line=655≥ In vita audiui factum festiuius:

Nihilque facetum, atque lepidum magis. Ber. Quid ais Chreme?

Coroebum pro vitulo. Chr. Sic est factum, quanquam mei

Me pudet. Pin. O rem nouam, atque auditis iucundißimam!

Abeo. per vrbem totam hanc dispersurus fabulam.

≤line=660≥ Valete. Chr. Tu me intrò sequere Beralde: ibi

Faxo magis rideas. vbi vitulum videris, tuo

≤page=193≥

Exorcismo in hominem commutatum nobis. Ber. Sequor.

## 20. ACTVS IV. SCENA IV.

SYRA, BACCHIS, PINALDVS.

Eiusdem rationis versus.

FAcetè pol Bacchis, lepideque rusticos

Illos duos fefellimus:

≤line=665≥ Neque in toto, vt opinor, reperias oppido

Quenquam, qui non isthuc à nobis, & benè

[^39]Dicat factum, & laudet maximè, neque

Dubito, quin modò huc confluxuri sint plurimi,

Totam rem à nobis vt exquirant exactius.

≤line=670≥ Bac. Isthuc quidem non est dubium mihi. Syr. Ridebitur

Pol affatim. Sed lanionem Pinaldum commodè

Huc accedentem video: rectâ ad nos pergit viâ.

Pin. Conueni aliquot ex nostris compotoribus,

Illisque rem omnem commemoraui ordine. Quis risus, &

≤line=675≥ Cachinnus passim exortus sit, verbis meherculè

Effari non possem. Nunc mihi negotium

Dederunt, vt apud has meretriculas ientaculum

Iubeam apparari: atque omnes symbolis datis

Sequuturos se promisere protinus.

≤line=680≥ [^40]Bac. Audin’ tu Syra quid dicat? Syr. Oh, audio,

Et in sinu gaudeo. Pin. Sed opportunè eas

Pro foribus stantes conspicor, alloquar; hem mulierculae,

Vitulum vos hîc habere venalem, bene

Saginatum, mihi quidam ex vicinis dicebat modo.

≤folio=N≥

≤page=194≥

≤line=685≥ Bac. Eum ex sententia vendidimus heri. Sed furijs is hodie

Coepit miserè exagitarier. Pin. Quid audio? Syr. Oh,

Quasi nescias, cum exanimatus formidine,

Vix effugeris insanientem bestiam.

Pin. Tacete obsecro, iam ridendo omnes defatigati sumus.

≤line=690≥ Bac. O fortes, strenuosque animos! O confidentiam

Ingentem! quid autem exorcista? ille se virum

Praebens, furiosam pecudem tam placidam, atque ouem

Suis reddebat incantationibus.

Pin. Tace sodes mea Bacchis: rem omnem, vt audio,

≤line=695≥ Nostis. Nae vos lepidam meditatae estis fallaciam,

Quae per totum iam diuulgata est oppidum,

Et quae risum paßim excitauit maximum.

Sed nunc qua gratia huc veni, dicam. Ientaculum

Erit apparandum tibi. Mox belli aderunt homunculi.

≤line=700≥ Bac. Nihil est, quod aequè fecero lubens. Pin. Totus

Hîc nobis ridendo, atque iocando tranfigendus est dies.

## 21. ACTVS V SCENA I.

BERALDVS, CHREMES.

Iambici.

AD satietatem iam risimus Chreme:

Vt tandem hinc abeam me tempus monet. Sed quid?

Audebimúsne posthac quoquam prodire? Chr. Quid ita?

≤line=705≥ Ber. Rogas? quia risui erimus omnibus. Tu qui

Hominem ebrium pro vitulo mercatus es ebrius: ego

Qui tam stultus fui, vt eum tanquam bestiam

≤page=195≥

Furijs exagitatam, incantandum existimauerim mihi.

Chr. In ore erimus omni populo. tum in diuersorijs

≤line=710≥ Fabula compotoribus. Ber. Ebrietas te Chreme

[^41]Vtcunque excusabit, sed quid de me futurum est, qui

Mane sobrius illudendum me tam turpiter

Praebuerim. Chr. Vt dij Deaeque istas meretriculas

Malè perdant. Vah, pudet sic verba data esse mihi.

≤line=715≥ At, si viuo, mox referam gratiam ne me

Impunè sycophantijs, & fraudibus suis

Circumuenisse videantur. Ber. Ego quoque quid imprecer

Eis mali, pol nescio. Chr. Imprecationes

Nostras illae nihil morantur improbae.

≤line=720≥ Inueniendum mihi erit aliquid, quo par pari

Referam: ne illae suos dolos feliciter

Sibi ceßisse glorientur diu. Ber. Huiusmodi

Obsecro aliquid inueni. Chr. Meditabor herculè sedulò.

At vxorem eccam cum Coroebo exire conspicor.

≤line=725≥ Be. Tu eas hic operire, ego domum rectâ

Eo viâ: nec toto hoc quoquam progrediar die:

Ita me pudet mei. \-\--

## 22. ACTVS V. SCENA II.

SOSTRATA, COROEBVS, CHREMES

Eiusdem rationis versus.

\-\-- Esto animo bono Coroebe, ego

Domum ipsa te reducam, atque vt cum vxore in gratiam

Redeas, enitar sedulò. Neque dubito,

≤folio=N2≥

≤page=196≥

≤line=730≥ Quin id reddam effectum tibi.

Tu tantum ne ipse tibi desis, etiam atque etiam vide. At

Eccum nostrum Chremetem, cuius opera in hac re opus

Erit mihi. COR. Compella, ne quò hinc abeat longiùs.

Sos. Hem, quò parabas ire Chreme? an rursus potatum quopiam.

≤line=735≥ CHR. Minimè: satis heri potaui infeliciter.

[^42]A potu mihi posthac temperandum censeo.

Sos. Siquidem poßis, nihil prius, neque melius:

Verum si incipias, neque perficias gnauiter,

Metuo ne error postremus sit futurus peßimus.

≤line=740≥ COR. Valeant ista mea Sostrata, atque consilio me, vtî

Promisisti, adiuua miserum. vxor improba

Mihi est domi: quam quâ ratione placem, nescio

Infelix. CHR. Memineris te esse virum. Eho, tun’ feminam

Tibi metuendam existimas? COR. Non satis qualis

≤line=745≥ Ea sit, nosti Chreme, non mulierem, sed Tisiphonem, aut

[^43]Aliam infernalem Furiam esse dixeris,

Si cum illa res sit tibi. CHR. Apage sis, nimis herculè

Formidulosus es Coroebe. Quin caue potius,

Ne femina imperet tibi. Nodo malo

≤line=750≥ Malus est quaerendus cuneus. COR. Hei misero mihi!

Si id solum consulis Chreme, sat consilij habeo. Sos. Quiesce, ego

Huic malo remedium quaeram. Sed tuo mihi

Ad hanc rem, quam paro, opus erit auxilio Chreme.

≤page=197≥

CHR. Hic sum, vtere: namque huic benefaxim lubens.

≤line=755≥ COR. Habeo gratiam, & habiturus sum, quoad viuam maximam.

Scio vos antea nunquam vsos amicitia mea,

Gratum dicetis me, atque memorem. Sed cedo

Quid habes consilij Sostrata? eloquere obsecro.

Sos. Vitulino tergore rursus te indutum, domum

≤line=760≥ Ducemus, atque in itinere à venefica,

Aut saga quapiam commutatum in vitulum

Dicemus: quemadmodum à Circe Vlyßis socios ferunt

Conuersos esse in porcos. COR. Etiam rides Sostrata?

Sos. Nequaquam. Eamus intrò, ac tergus indue.

≤line=765≥ Nae ego eadem impostura fallam vxorem tuam,

Qua heri lepidè huic imposuerunt meretriculae.

CHR. Inepta. mitte nugas, & aliud inueni.

Sos. Iamdudum inueni. COR. Quid sodes mea Sostrata?

Sos. Quod vxor tua credet facilè. COR. Age, commemora obsecro:

≤line=770≥ Nam audire gestio. Sos. Scis quam non sit vsquam hoc tempore.

Tutum à praedonibus. COR. Scio, perge. Sos. In eorum manus

[^44]Te dicemus incidisse. COR. Rectè. Sos. Eos tibi

A mercatu redeunti omnem eripuisse pecuniam.

CHR. Verisimile id erit. namque illud saepius

≤line=775≥ Euenisse memini. Sos. Insuper te vapulasse vsque ad necem.

CHR. Lepidum, ita me Deus amet, commentum. Sos. Tu id ita factum esse
assere:

≤folio=N3≥

≤page=198≥

Et membra verberibus assimula tibi contusa esse omnia.

Cor. Hem, laudo, nunquam vidi melius consilium dari.

Sos. Idem nos factum esse affirmabimus: idque non procul

≤line=780≥ Ab aedibus nostris. Cor. Agite, vos me domum

Deducite. pedibus enim iam insistere nequeo, planè

Delumbatus, à praedonibus. Chr. Oh, rectè. isthuc tene.

## 23. ACTVS V. SCENA III.

CANTHARA.

Eiusdem generis.

Hactenus ego meum Coroehum in diuersorio,

Aut in ganeo aliquo potare suspicata sum:

≤line=785≥ (Mulieri enim haud ferè fidelem reperias virum)

Sed cum ne nunc quidem domum reuersus sit,

Ne quid ei aduersi acciderit in via, nimis

Timeo infelix. Plurimae occurrunt mihi

[^45]Suspiciones, quae hunc meo animo exaugent metum.

≤line=790≥ Stultè profectò à me factum est, quae heri illum tam

Serò ad mercatum miserim, ut redire vix

Potuerit vesper: tum quae ipsa hodie non iuerim

Potius. Nunc quoniam ille hac totâ nocte abfuit

Domo, quae cogito? quibus sollicitor curis? quod nisi

≤line=795≥ [^46]Aliquid ei euenisset infortunij.

Iamdudum hîc scio adesset. Neque, ego nunc de tergore,

Aut de gallo, aut de ouis tam sum solicita, quàm

Eius saluti, uitaeque metuo misera.

Et nescio profectò, quid mihi animus praesagit mali.

≤page=199≥

≤line=800≥ Quapropter non malè me facturam existimem,

Si eadem, quâ illum iuisse, & redijsse arbitror,

Statim iam ad oppidum pergam viâ. At primùm

Hinc ingrediar, ancillae vt isthuc indicem:

Dein continuò rursus prodibo foras.

## 24. ACTVS V. SCENA IV.

SOSTRATA, COROEBVS, CHREMES, CANTHARA.

Eiusdem generis.

≤line=805≥ NVnc non ita procul ab aedibus tuis Coroebe

Absumus, incumbe humeris nostris quantum potes,

Et te pedibus consistere non posse aßimula:

Idque adeò cautè, ne si vxor fucum intelligat,

Tu quasi sorex tuo indicio hodie pereas:

≤line=810≥ Magnumque pudorem incutias nobis. Cor. Sostrata,

Memini probe. mea res agitur: quae si malè cesserit,

Actum est, perij. Chr. Hem, serua, vxorem egressam video foras.

Can. Ad oppidum nunc rectâ propero. at at, quid hoc?

Accedunt huc, nescio qui ebrium, vti videtur, aut

≤line=815≥ Infirmum, aut mente captum quempiam trahunt.

[^47]Mirum ni Coroebus sit meus, adeò ad

Accessum eorum mens inhorrescit mihi.

Sos. Hem stipes, vah obmutuisti? ipse te prodes.

Suspira, vociferare, atque viam comple questubus.

≤line=820≥ Cor. Me miserum! differor doloribus, genua labant,

Et membra mihi luxata, confractaque sunt omnia.

≤folio=N4≥

≤page=200≥

Ecquis me viuit infelicior! Sos. Rectè.

Sic perge. Can. Is est ipsus, me nulla pol miserior est.

Cor. Haeccine fieri flagitia? nihilque à grassatoribus

≤line=825≥ Vsquam esse tutum? atque adeò in publica via: ô

Supinam legum, atque magistratuum oscitantiam!

Per quam nunc tanta perpetrantur facinora. Chr. Probè,

Ni rem nossem, crederem verè hunc queri.

Can. Hem, quae te agitant intemperiae? aut quid eiulas,

≤line=830≥ Quererisue furcifer? aut quid est causae, cur aeger huc

Nunc reducaris, qui sanus heri nostra exibas domo?

[^48]Cor. Vt summus Iupiter te perdat Canthara,

Quae me ad mercatum hesterno die extrusisti à prandio,

Vt luce redire nequiuerim domum. Can. Quid, an

≤line=835≥ Mihi hic quicquam imputandum esse putas impudens?

Chr. Ah, desine male loqui: satis ipsum Canthara

Cruciat suum infortunium,

Etiamsi tu id maledictis non conduplices.

Can. Quid illi accidit? aut cur pedibus nequit ingredi?

≤line=840≥ Nae ego illi hunc lethargum excutiam, si fustem sumpsero.

Sos. Vide quid dicas Canthara, satis est miser

Tuus Coroebus: itaque parce malè loqui, ac

Minarier. Can. Quid illi deest? Sos. Eho, rogas?

Vix membra trahit infelix. Co. Eheu, me miserrimum.

≤line=845≥ Can. Vnde hoc illi accidit? cedo. Sos. Cùm heri sub vesperum

≤page=201≥

Domum rediret, adorti sunt eum in viâ

Praedones aliquot, qui non modò pecuniam

Illi eripuerunt omnem, verùm vsque ad necem

Etiam verberibus multis mulctarunt infelicißimum.

≤line=850≥ Cor. Sic herclè est factum, huiusmodi negotia

Mihi comminisceris semper, quibus me excarnifices, habes

Quod petijsti, nempe vt aliquo occiderem modo.

Ca. Quid isthuc? an ego tibi culpanda videor improbe?

Chr. Neque, tu, neque ille Canthara.

≤line=855≥ Verùm, quia quod factum est, infectum reddi non potest,

Mitte iurgia: & quod ad hanc rem opus est, consule.

Multa multis eueniunt incommoda,

[^49]Bonis etiam, atque industrijs, quapropter, vt

Alia tua facta sunt, hoc quicquid est mali

≤line=860≥ Aequo animo patere. At nimium hîc cessamus diu.

Tu, si sapis intrò deductum illum cura sedulò,

Dum spes est vitae. Can. Perij, quid posthac solatio aut

Voluptati poterit esse? siquidem hoc quod restat aetatis

Cum claudo, atque elumbi exigendum erit mihi. Chr. Magna

≤line=865≥ Adhuc spes est. in tepido illum lecto repone. Ca. Praecedo,

Vt apparem vos me sequimini. Sos. Abijt illa, bene pol

Tibi se habent principia. Cor. Superis magnas ago gratias,

Et vobis, quorum ope, atque consilio magnum euasi malum.

Nae ego lepidâ imposturâ hodie os vxori subleui meae.

≤line=870≥ Valete spectatores, atque mecum plaudite.



# Back



FINIS.

N 5.

[^1]: *In margine* Troch.

[^2]: *In margine* Troch.

[^3]: *In margine* Troch. 2.

[^4]: *In margine* Troch.

[^5]: *In margine* Troch.

[^6]: *In margine* Troch. 2.

[^7]: *In margine* Troch.

[^8]: *In margine* Troch. 3.

[^9]: *In margine* Troch.

[^10]: *In margine* Troch.

[^11]: *In margine* Troch.

[^12]: *In margine* Troch.

[^13]: *In margine* Troch.

[^14]: *In margine* Troch.

[^15]: *In margine* Troch.

[^16]: *In margine* Troch. 2.

[^17]: *In margine* Troch.

[^18]: *In margine* Troch.

[^19]: *In margine* Troch. 2.

[^20]: *In margine* Troch.

[^21]: *In margine* Troch. 2.

[^22]: *In margine* Troch.

[^23]: *In margine* Troch.

[^24]: *In margine* Troch.

[^25]: *In margine* Troch.

[^26]: *In margine* Troch.

[^27]: *In margine* Troch.

[^28]: *In margine* Troch. 2.

[^29]: *In margine* Troch. 2.

[^30]: *In margine* Troch.

[^31]: *In margine* Troch.

[^32]: *In margine* Troch.

[^33]: *In margine* Troch. 2.

[^34]: *In margine* Troch.

[^35]: *In margine* Troch.

[^36]: *In margine* Troch.

[^37]: *In margine* Troch.

[^38]: *In margine* Troch. 2.

[^39]: *In margine* Troch.

[^40]: *In margine* Troch.

[^41]: *In margine* Troch.

[^42]: *In margine* Troch.

[^43]: *In margine* Troch.

[^44]: *In margine* Troch.

[^45]: *In margine* Troch.

[^46]: *In margine* Troch.

[^47]: *In margine* Troch.

[^48]: *In margine* Troch.

[^49]: *In margine* Troch. 2.

