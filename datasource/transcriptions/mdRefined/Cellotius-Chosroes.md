# Front

/

LVDOVICI CELLOTII PARISIENSIS E SOCIET. IESV. OPERA POETICA.

PARISIIS. Apud SEBASTIANVM CRAMOISY,

viâ Iacobaeâ, sub Ciconiis.

M. DC. XXX.

CVM PRIVILEGIO REGIS.

≤page=238≥ TRAGOEDIA. CHOSROES.



ARGVMENTVM.

ACTVS I.

SANCTVS Anastasius Chosroë recens per inuictam patientiam superato
Martyr illustris, diuinum decretum de puniendis atroci morte Tyranni
sceleribus pronunciat. Tum Hormisdae vmbram ab inferis excitat, eíque in
manus diuinae gladium iustitiae tradit, quo Syroës patrem parricidam
alio ipse parricidio tollat è viuis.

ACTVS II.

CHOSROES fugatus, multisque praeliis per legatos ab Heraclio iam
attritus, veteris tamen felicitatis memor, post multa superbè de se
commemorata, charissimum ex omnilus filiis Mardesanem Sirâ dilectissimâ
coniuge foeminâ Christianâ genitum, diademate clam exornat. Regémque
creat inuitum licet, & sapienter repugnantem. Inter haec alias sibi à
≤page=239≥ Romanis clades audit illatas, cum certâ

propinquae mortis denunciatione: quam superbus & insolens animus grandi
in Christum blasphemiâ excipit.

ACTVS III.

SYROES Chosrois, Primogenitus, imminens in omnem regni occupandi
occasionem iuuenis, postquam Mardesanem sibi praelatum, & regni
successorem designatum accepit, inter pietatem & scelus diu fluctuatus,
tandem improbâ aulicorum adulatione in omnes ambitiosorum furias actus,
ius Primigeniorum vel parricidio retinere statuit; sicarios in Regiam &
Patrem immittit; factiosos Satrapas ad aucupandam caeterorum gratiam
delexat: Hemelio Romano Tribuno viuificam Crucem, captiuósque omnes
restituit, vt aequis conditionibus pacem Heraclio suadeat, neve se in
exturbandi Patris conatibus impediat.

ACTVS IV

VT ergo aditus ad regnum omnes fratri intercludat, de suorum consilio
Regem se patrio ritu inaugurari tumultuariè permittit. Quas inter
caeremonias retractum è fugâ Patrem, cum Mardesane, & vinculis
constrictum nuntiatur. Eos confestim furore praeceps, & amentiâ, cum
Vologese fratrum natu minimo, ≤page=240≥ & Cardarigâ sene sapientissimo
in carcerem, cui Lethe nomen, ab ipso Chosroë aedificatum, abripi iubet.

ACTVS V.

IN eâ tenebrarum indignitate Patrem pane & frigidâ sustentat Syroës, cum
dicto Comedat aurum quod incassum collexit, propter quod etiam multos
fame necauit, mundúmque deleuit. Deinde reorum vnumquémque singulatim
praeconis voce ad Tribunal citat. Et Cardarigam quidem, tanquàm
tyrannicae crudelitatis administrum: Mardesanem verò vt regni sibi non
debiti raptorem, capitis condemnat. Vologesem autem innocentissimum
puerum in oculis parentis oculis priuat. Chosroëm denique post longam
scelerum recensionem, Satraparum opprobria, truncum Mardesanis caput in

finum ingestum, ad palum alligari, & sagittis configi imperat.



# Main



## 1. ≤page=241≥ PERSONAE.

S. Anastasius Martyr.

Vmbra Hormisdae.

Chosroës Rex Magnus.

Syroës

Mardesanes Chosrois filii.

Vologeses

Sandoces Pontifices.

Stasanor

Sarbaras

Cardariga

Razates

Pacorus Satrapae.

Aramanes

Pharnaces

Cosmas Margarita

Vasaces Chiliarchus.

Hemelius Trib. Rom.

Homotimi.

Nuntius.

Praeco.

**Chorus.**

≤page=242≥ TRAGOEDIA. CHOSROES.



## 3. ACTVS PRIMVS.

## 4. [^1]SCENA PRIMA.

S. ANASTASIVS proloquitur.

AMOENA linquens sedis aethareae loca

Rursùm inquietos iussus ingredior lares:

Nunquam Tonante viduus, humanis quoque

Me reddo curis: specto quod Superos beat,

Facio quod homines torquet: vt placitum Deo,

Huc coelum, & illuc porto, sed porto mihi.

Alia Tyranno fata, vindictae potens

Molitur vltor: iamque Achaemenios fugam

Spargit per agros: iam catenatos trahi

Audit maniplos Ciuium: & qui olim pede

Victore Byrsae moenia, atque Afrûm in uios

Calcabat aestus, aureum Damastagar

Rusamque, & astris aemula, Ausoni à manu

Corruere tecta vidit, & victo procul

Euphrate, medium profugus obiecit Tigrin.

At nulla faciet vnda Romanis moram

≤page=243≥ Coelo obsequutis. Heracli nimiùm diu

Iam velitaris: quantus es, quantùm potes

Toto Tyrannum corpore Imperii obrue.

Progredere. Posse Chosroën vinci negas?

[^2]Ego vici: & ingens esse quod bellum soles,

Moriendo vici. Macte, praelusi tibi

Auguste. Non tu solus Ausonias agis

In bella turmas: quicquid est coelo piam

Tibi militamus. Ipse radiatâ caput

Galeà coruscus, candidis stabo vndique

Cataphractus armis, luce, romphaea, manu

Pugnabo, vinces. Et Deo, & causâ minor

Timetur hostis quà moram fatis parat?

Etiam-ne dubià sustines fulmem mani

Regnator orbis? lentus in poenam dolor

Se se ipse frangit? ira pietatem vocat,

Iramque pietas librat? Euincet tamen;

Cui causa melior: quicquid est, poenae, genus

Non pax iniquo quaeritur. Speres Deo,

Sceleste, laetum cernere irato diem?

Dùm potitur ausis animus, & scelere aestuat,

Furiásque versat intrà ineluctabiles?

I nunc Tyranne, ciuium sulca latus

Sacróque fauces sanguine immanes riga.

I abominande, pasce Martyribus famem

Exenteratis: quod furor suadet breue est.

Minare dura, saeua, truculenta, horrida,

His emimus astra: sic Deus natos fouet

Quos morte durat. Quae mihi aeternùm bene

Eadem tibi hora peperit aeternum male.

Actum est: peristi Chosroës: rupti aetheris

Diducta video spatia; rimatur viam

Quâ fata pergant ire: supplicio pari

≤page=244≥ Par vindicatur crimen. Occisus parens

Natum armat in te, fit magisterio patris

Patricida natus. Sic tener patrio boat

Ritu iuuencus: vipera in vitam effluit

Per lacera matris viscera, at sobolem pari

Profundit eadem tramite, & letho impio

Fit ipsa mater. Ecce se victus trahit!

Ecce innocentes ad necem natos rapit.

Hîc scena mortis, carmen horrendum Deus

Hâc dixit aulâ: totus hîc fies miser.

Et scelere misero: Tu quidem Genitor magis,

Sed ante soboles, patre quae tali rea

Aliena capite crimina immeritò luit.

Et scolare ab isto ne qua pars Regis vacet

Patris furorem prolis extinguet furor.

Humana sunt haec: labis experts sumus,

Quique odit, idem scelera permitti Deus.

Modo parricidam parricidali manu

Iustus necabit: mox in auctorem necis

Insurget vltor. Sic per obiectas diu

Bacchata caedes, frangitur in ipso minax

Securis ictu. Chosroi Hormisdas pater

[^3]Syroíque casus Chosroes, tum Sarbara

Syroës, Barazae Sarbaras, Persis dehinc

Victus Barazas daemoni ludum dabunt,

Hosti triumphum, tela vindictae Deo.

Syroë libido tanta regnandi tibi,

Vt vnus annus, annus vt Syroë vnicus

Te parricidam faciat? aggrederis tamen

Sinente coelo; meruit hâc Ditem viâ

Adire Genitor. Adsit Hormisdas tibi

Educam Auerno, Chosroës stabit reus

Medius duorum: parricidam hic filium,

≤page=245≥ Adulterum tu penitus impelles patrem.

Audite manes, túque funerei impio

Dominator antri, pande lethales specus,

Tormenta cessent; Christus Hormisdam citat.

Iterata mundi spatia metiri iubet.

Mecum residet flamma quae cruciat reum,

Si tamen & esse non reus mecum potest.

Iam vincla strident, audior: dirum gemit

Subacta poenis anima, iam coelum grauat.

## 5. [^4]SCENA SECVNDA.

VMBRA HORMISDAE. S. ANASTASIVS.

QVAE me execrandas vestis in terras rapit?

Videon’ mearum conscios fraudum polos?

An Auerna mecum defero? an populas recens

Ignis medullas? nulla supplicii quies

Vel in orbe viuo? crucior, vror, quis vocat?

S. Anast. Ades Vmbra miseri misera. Vmb. Horm. Tartara, Tartara

Vbi estis? ignes, tenebrae, auernales lacus,

Hydri, cerastae, monstra, bufones, canes?

S. Anast. Te stare iubeo. Vmb.H. Rapite me. S. Anast. Christus iubet.

Vmb. Horm. Crudelis, iniuste, impie, execrabilis.

S. Anast. Blasphema loqueris. Vmb. Horm. Christus insultat malis

Abominandus? nec satis miseri sumus,

Nisi & videmur. S. Anast. Alia te causa huc ciet.

≤page=246≥ Vmb. Hor. Incumbe capiti tota styx, quanta es tege

Supplicia. S. Anast. Sta. Vmb. Hor. Vae Christe quid merui male,

Nouus vt vetustas augeat poenas dolor?

S. Auast. Responsa fare. Vmb. Hor. Cogor. ô Christe! ardeo.

S. Anast. Pater fuisti Chosrois: Vmb. Hor. Quondam pater.

S. Anast. Is te peremit perfidus? Vmb. Hor. Natus patrem.

S. Anast. Haec te seuerum poscit vltorem dies.

Sume arma, notos perge furiali lares

Excire motu: natus inuadat patrem,

Fratros trucidet frater: antiquum nouo

Superet furore crimen. At terre prius

Et inauspicatum Chosroï spectrum obiice,

Si fortè penetret triste, seminanimi licet,

Metanoea pectus: nemo dum spirat, Deo

Ex asse periit: caetera exsequere vt lubet.

## 6. [^5]SCENA TERTIA.

VMBRA HORMISDAE.

REDII vt nocerem? seu pati cogor scelus,

Seu facere iubeor, hinc & hinc porto nefas.

Et parricidae tempus ad veniam datur,

Mihi negatum? sempiternis ignibus

Volui reuolui Numen Hormisdam iubet,

Vt parricida pateat ad coelum via?

≤page=247≥ O poenitentes hora si valeat breuis

Audire luctus! hora, sed nimius fauor:

Quis liuor est vel tenue momentum dari?

O styx! ô antra! ô flamma! ô aeternum malè!

Audite Nati, túque cui Regni vices

Malè blandientum spondet astrorum fauor.

Et tu nefandum prompta cui Clotho parat

Secare stamen, clamat expertus Pater,

Audire si vos fata clamantem sinunt.

Non est Auernus fabula: vmbrarum locus

Sed impiarum: styx suos ignes habet,

Caduca non queis membra compage exuat,

Sed vbi perenni morte mortis nescia

Corporáque & animas voluat, & flammis alat

Viuax cadauer: vermis hîc scelerum abditus

Index, & idem tortor aeternum fodit

Foecunda poenis viscera: hîc squallor, situs

Tenebrae, lues, mephitis, infandum chaos.

Laruaeque Daemonum horridae, & premi impotens

Vlulatus, orbe quantus euerso sonet.

Audimur, adsunt, perago mandata vltima.

Meus ensis hîc est; criminum agnosco notas:

Hunc subditorum per latus duxi innocens.

Addatur etiam robur epotâ styge:

Jterùm aestuantis libet Hormisdae latus.

Benè est, abundè est; faciet hic faciet scelus

Quocunque veniat. Scande sublimem Thronum,

Vt in ima rapias. Dexter ad Syroëm aduola,

Famulare sceleri. Quas petis laeuus plagas?

Ah video, natum poscis, in nato sedes.

Ibi sis, relinquo, dum senex letho datus

Animâ Charontis impleat turpi ratem.

**≤page=248≥ [^6]CHORVS.**

VERVM est, praecipites per vaga criminum

Error blanditiâ ludit amabili

Nil curare polos, & face ludicrâ

Scintillare Deo sidera languido.

Nam quis casta vanae frena proteruia

Excussit metuens dedecoris? lares

Quis non intrepidus, sanguine polluit?

Ridens Sicaniae Rex Genios plagae

Dextram porrigit ad munera non piam;

Et tondet Medico barbam Epidaurio.

Hinc praeda leuior dat pelago ratem.

Tutus: nam sociis quid timeat Deis!

Sed turpi senio iura Corinthiis

Dictantem pueris qui memoras, IIò

Exclama, estis iò numina Coelitum.

Cambyses Pharium transadigit Bouem,

Pygmaeósque cremat sacrilegus Deos.

Morisque Arsacii iura sororio

Jncestus thalamo foedat, & improbum

[^7]In consanguineos Strincit acinacem.

Felix, si fuit hic innocuus furor:

Si fecêre reum tot mala, non miser.

Donec perniciem vulnere compari

Lymphato similis saeuiit in suam.

Ille autem Danaum terror, inhospita

Calcat perpetuis aequora classibus:

Captiuúmque ligat compede Bosphorum.

Et luctante viam dat legionibus

Naturâ per Athon. Scilicet ambigas

≤page=249≥ Iratus vetitum rumpat iter Ioui,

Irato ne magis perueniat loue:

Ergo ardentibus in mutua vulnera

[^8]Concurrunt animis: hic populantibus

Nunc delubra Deûm, nunc anathemata,

Nunc auro rigidas effigies vorat

Flammis: teque soli qui meditullio

Cortinam populis fatidicam mones.

At contra Arsaciae saeua superbiae

Frenat Juppiter, & quam comitantibus

Nuper pressit humum tot populis grauis

Xerxes. indecori nunc relegit fugâ

Factus Cecropiis fabula matribus.

[^9]Et tu qui patrio sanguine lubricum

Scandisti solium, prospera Chosroë

Nondum fata times? Praebuit exuli

Fidam Roma manum. Coelituum fauor

Impleuit sterilem progenie Siram.

Tu cùm in bella ferox prorueres, tuae

Senserunt Aquilae fulmina Romulae.

At sorti nimiùm credulus aureae

Gentis contemeras Christiadae sacra:

Et quicquid Solyma expleta rapacitas

Intactum esse in super iusserat improbi

Vulcano populas illacrymabilis.

[^10]Quin & viuifici pignora Stipitis

Ardes Moriaco vulsa cacumine

Ostentare Mithrae, perque Seleucios

Pompam Romuleo ducere de Deo.

Quid foetas Procerum suppliciis manus?

Quid vultus memorem consimiles Deo

Et ficta aethereae signa potentiae?

Sed iam lenta time Numina Chosroës,

≤page=250≥ [^11]Felix nemo fuit qui nimium diu.

Est peccare tenus: dat sceleri modum

Astraea: vtque dati meta patet mali,

Culpam poena secat. Qualiter arduum

Culmen Sisyphius cùm labor aspicit,

Defessóque boni spem facit otii:

Furtiuo eripitur lubricus impete,

Et longi reparat pondera taedii.

Dùm maiora licent saepe nocentibus,

Deprensos leuior culpa premit. Parum est

Dudum sacrilego, funere Martyrem

Immersisse truci: sed tamen hac time.

Ilex iam validis icta securibus

Contra obnixa diu mole stetit suâ:

Tandem sternitur: at qui venit vltimus,

Non est maximus impetus.

## 8. ACTVS SECVNDVS.

## 9. [^12]SCENA PRIMA.

CHOSROES. MARDESANES.



ERgo furores Graecus irritat meos

Victrice quaeque fulmina excussit manu

Satias cruoris, quatere renouatis iubet

Iterum lacertis: sentiet quantum Deo

Sit prouocato pondus. Euerti exteros

Victor, paterno Dominus eiiciar throno?

Nimiùm secundis explicas ventis sinum

≤page=251≥ Incaute Caesar. Laudo consilium tamen

Quod dedit arena: fata bene nosti tua.

Vitare mortem non potes, honestam facis.

Quòd vult timeri, Satrapa, hinc timidum puto.

Alienus aruis pressit ignotis pedem:

Fallace primùm prouidus cessi fugâ

Vt dùm ima penetrat exitum intricet mavis.

Sic fulminantis impetum cautus Leae

Venator exit: illa dùm instat, dùm furit,

Dùm terret auras, fugere dùm victos putat,

Circum obsidetur. Jn meas talis plagas

Male sanus hostis venit, & totus quidem.

Deprensus ecce sentit; ad reditum viam

Aperire ferro prodigus vitae parat.

Obsiste, vincis: non coruscanti manus

Armanda ferro, non Achaemenio impete

Turbanda legio, palma non pugna est, gradum

Firmare contrà, robore obniti arduo,

Et otiando Martis infreni rotam

Sufflaminare. Nempe metuendos pauor

[^13]Quis faciat hostes montium enectos iugis?

Septena quos iam vidit extorres hyems,

Labore fractos, squallida illuuie & siti?

Has militum vmbras miles vt paueat meus?

Ille ille miles cuius extremae trucem

Timuêre solis ante virtutem plagae.

Cui Nilus vndas flexit, & passus iugum

Miti carinas Bagrada excepit vado?

Et nisi Saïne Caesar elusa fugam

Cepisset, olim Bosphorum adiicerem Tigri,

Et orbis intra quantus Oceanum iacet,

Pareret vni: spiritus hosti addidit

≤page=252≥ Felix temeritas. Cessit infesto Sathin

Ignauus imbri. Sibi Sarablaca imputet

Quòd cecidit, hostem & ipsa tutatur fuga.

Tardandus equidem Sarbara obiecto fuit,

Si laeua sinerent astra, & horarum potens

Persis amicum Mithra proueheret diem.

Sed fallere audax, patria ignauum decus

Surripuit arte Caesar, & pluuia impiger

Tenebras secutus noctis, ad Satrapae fores

Stetit inopinus: ille stupefactus metu

Excussa molli membra proripuit thoro,

Nudâque nudum calce quadrupedem impulit.

At non Idumen, non Palaestinas rui,

Nocturnus arces, quando demerso prior

[^14]Ioppa mundo maius informi tulit

Dercetide numen. Casia cùm pressi iuga,

Meque ante vasti praesidem montis Deum

Afflauit Eos. Teste Solymaeos polo

Aditus refregi, quíque damnati caput

Christi pudendum Moria in truncum extulit,

Ostentat almum Chosroïs mundo decus.

Quòd si reflante vela corripiens Noto

Fortuna solitum lusit, atque hostem meis

Lactat ruinis, omnia in viles sciat

Licuisse seruos, Chosroëem nunquam attigit,

Nec fas. Aprica sic vbi puro aethere

Radiatur ilex, longa quam Nisae iugis

Aluêre secla, vertice & senio suprà

Nemus omne regnat, sola quae faceret nemus:

Si per refusum lucis auratae iubar

Frondator ictum librat, & crebrà quatit

≤page=253≥ Robur bipenni, laesa dat gemitum Dryas,

Reuolant volucres hospitae, & aulces fugâ

Nidos salutant; iamque succiso labat

Infida trunco, mole iam totâ iacens

Metitur agrum; pondere insolito gemit

Concussa tellus, reboat attonitum pecus,

Inuia fugaces antra vix capiunt feras.

At illo purus lucis intereà nitor

Immunis, irresectus, & similis sui,

Et ipse totus, quáque porrigitur solum,

Quáque stetit olim stipes, atque hebetis quoque

Ferrum securis integrâ illustrat face.

Sic clara Procerum turba, regali micat

Pretiosa radio; Martis incumbat furor,

Trepiadóque diram quicquid Arsacidum est trahat

Cladem tumultu, Chosroi rerum Deo

Externa pereunt ipse per ferrum meat

Exsors pericli. Nempe cùm laeta omnia,

Et quicquid vsquam est praesidi, & gazam, & viros

Inuida rapuerint fata, se Reges habent.

Quanquam & senectus, & senectutis comes

Morbus, tremorque, rigida mortales vocat

Jn iura mortis: parte non omni tamen

Morimur sepulti, gloria extentum varat

Aeuum superstes: inde regalem thronum

Natura fulcit, & perennanti inbet

Sceptra ire ductu, seculis viuax patrem

Soboles propagat. Nate pius regno mihi,

Plus chare vitâ, nulla te saluo grauis

Fortuna coeli, nullus exterret metus.

≤page=254≥ Testor Penates Imperî, & Genium tuum:

Graeci latronis tela cùm subita horrui,

Et tot minanti trepidus obieci Duces,

Tibi timui, in te vota consumpsi omniae.

Quòd si illa coeli te mihi proprium negat

Donum tyrannis, fata praeripiam pater,

Et expiabo si quid irarum inuidis

Ebullit astris, pronus in senii mala.

Sed quando vires quisquis est coelo Deus,

In me meósque perdidit: quando viget

Suppar parente Mardesa, inuidiam polo

Facturus olim: iam quod extremum meis

Deesse votis potuit, hic faciet dies.

Quàm largus in te noster incumbat fauor

Siraeque partum foueat, attonito hactenus

Spectauit oculo Persis, & magno Ioui

Praetulit amicum Chosroëm. Est aliquid super

Quo tendat animus: dona priuati ferant

Exhausta, Regum genius est semper dare,

Plus posse semper, donec extremo locent

In apice rerum. Nate, quod Rex, & Pater

Iubet esse faustum, gemmeam Cidaris tegat

Erecta frontem, regii vinclum cape

Diadema capitis, quod volo sceptrum rota.

[^15]Mardes. Aeternum amoris, Genitor, & fidei tuae

Mihi sum ipse pignus: quicquid accumules boni,

Plus dedit origo: caeteri natos amant,

Jn matre amasti Mardesam. O quoties mihi

Tua chara coniux. Nate, dicebat Sira,

Tu magna coeli cura, te mundi arbiter

Caelo euocauit Chosroës. Nondum mihi

≤page=255≥ Tumidos pudicâ Venere complerat sinus

Natura, nondum cordis & vitae fibras

Delinearat, cum tibi vitam pater

Quaesiit in astris: Sergius diuûm optimus

In vota venit, cúmque tranquillos sopor

Soluisset artus, voce ter clara patri

Sobolem spopondit; voce vigilanti pater

Anathema sacris ter repromisit tholis.

Hoc impetratus ambitu in gremio tuo

Reptaui ego infans, perque victrices comas,

Oculósque teneram lusitans duxi manum.

Hinc rerum in alta creui, & exemptus solo

Astris propinquum Mardesa, paternis caput

Subuectus alis intulit. Qualis Deûm

Minister ales vngue nunc sobolem rapit,

Nido morantem, nunc per aerios vehit

Impune tractus qua liquens nubes suprà

Porrigitur aether, quaque flagranti face

Oculi irretortum Phoebus explorat situm.

Satis est amorum, Genitor, hàc ierit tenus

Fauor & potestas Chosrois; quicquid datum est,

Meum esse potuit, Regnum in alterius manu

Astraea posuit, iuris hoc fratri dedit.

Chosr. Quis iura natis faciat inuito patre?

Mardes. An deligenti nascitur primus patri?

Chosr. At diligenti regnat vt placitum patri.

Mardes. Jus innouabis? Chosr. Ius habet cui dat pater.

Mardes. Lex patria prohibet. Chosr. Chosroës, & Rex iubet.

≤page=256≥ Mardes. Exempla regum. Chosr. Velle, pio exemplo mihi est.

Mardes. At te per astra, per piam Sergî manum,

Regni penates, te per, & genium precor

Tuum meúmque, &, si quis est meritis locus,

Sirae per animum Genitor, & castam fidem,

Miserere nati: pectus ô quantis rude

Nolens periclis obiicis! Regni vorat

Hostis medullam: Persidis Syroës ferox

In vmbilico regnat: iratos coquunt

Supplicia Satrapas, pelle nudatus Saïn,

Perire iussus Sarbaras; mortis metu

Sathin & pudore mortuus: quis non fidem

Misero fefellit? quis nouas regni vices

Non spectat auidus: Inter has ponti minas,

Et fulminantes hinc Noti, hinc Boreae domos,

Mortes tot inter, naufragam puero ratem

Committere audes? Arte vix stabilem reges

Clauum magistrâ, fronte qui tutâ satis

Nunquam sereni dorsa spectauit maris?

Sic ergo patriam, sic amas Cyri thronum,

Siraeque sobolem: Chosr. Sceptra inexpertus times,

Vsu remittunt pondus. Ignauos metus

Depone. fili, Syrois effringam impetus:

Seruile Satrapûm vulgus orientis litat

Regis fauori: noster in tuto est labor,

Extrà ardet hostis, séque satiatus furor

Successu in ipso frangit, & quò plus licet

Minus dolet libere. Quod iubeo, & volo,

Regna, & coactus. Mardes. Vos coruscantes Dei,

≤page=257≥ Téque alme Cyri Mithra qui solium foues:

Et te reducto qui sedes, frater, lare

Ignarus, improuisus, exclusus throno:

Vos testor, humeros pondus inuitos grauat,

Regno coactus: frater, hoc fieri velis

Iubente patre. Si quid hinc liuor coquit,

Excita si quid turbat impietas styge,

In me redundent omnia, at non sum reus.

## 10. [^16]SCENA SECVNDA.

NVNTIVS. CHOSROES. COSMAS. MARDESANES.



EXOSA Martis tela! quis vestros Deus

Suasit vsus? Chosr. Alius ex alio meam

Vocabit iram luctus. Nunt. Arsacidum salus

Viuis? fucis-ne? stas-ne? Chosr. Quos Regi metus?

Nunt. Periere, Princeps, cuncta, palantes fugâ

Cecidêre Persae, victor Ausonius volat,

Quaque arma, quaque sanguinis portat sitim,

Ruit vna facies funerum: nurui socer

Senéxque puero mixtus immani iacent

Letho perempti, saxa non miseros tegunt,

Non antra gazas: per sacras Regum domos,

Per agros, & inopes cespite ac ceste casas

Diuûm per aras vnus est flammae tenor.

Chosr. Et hoc placet fortuna, quod vana amputas,

Solúmque sola Chosroen primo ebria

≤page=258≥ Lacessis ausu: perge relliquiis famem

Satiare nostris: resto vincendus tibi:

Atqui in latronem plus potest qui nil habet.

Cosm. Trepidare nostrum est: vilis humanos timor

Habitet penates: irrito cura impetu

Chalcidica Regum pulsat, & iniqui comes

Fortuna fati. Maior his, Princeps, malis

Obnitere, aude, coelitum nemo timet.

At nostra, Princeps, si quid emeruit fides,

Te patere flecti, publicum instanti caput

Subduc periclo. Tu Seleuciam tene,

Dùm reliqua leuior bella conficiat manus.

Nonduùm hostis omnes Persidi eripuit Duces.

Chosr. Timere suades? Cosm. Nullus vt timeat tibi.

Chosr. Mihi dum laborat orbis vt sedeam reses?

Cosm. Quiete cuius orbis in tuto est salus.

Chosr. Cui tot parantur vulnera, periclo eximar?

Cosm. Qui multa in vno vulnera periclo facis.

Chosr. Solatium laboris est Regis labor.

Cosm. Ingens laboris praemium est, Regis salus.

Mardes. Hanc capere, Genitor, officî legem sine.

Chosr. Me proditorem, nate, non patrem facis.

Mardes. Licet experiri. Chosr. Tristis est vsus mali

Quo prouocatur casus immedicabilis.

≤page=259≥ Mardes. Tutò experiris si qua reparari queunt.

Chosr. Reparare quis te perditum fili, queat?

Mardes. Syroës, & illa nobilis fratrum cohors.

Chosr. At Mardesanem nemo natorum dabit.

Mardes. Tun’ dubia, Genitor, bella securus moues?

Chosr. Si pereo, Syroën Mardesa, & fratres habet.

Mardes. At nemo fratrum Chosroem, & patrem dabit.

Chosr. O dulce patris germen! hanc serua indolem:

Probare quo pius cogis, inuitas magis

Timere, fili. Mardes. Quos mihi fingis metus,

Secure mitte: spero me ereptum semel

Martis periclo plus probes, timeas minus.

Chosr. Si prima rapiunt arma bellandi rudem?

Mardes. Moriar honestè. Chosr. Pectus hoc telo effodis.

Mardes. Quo pulcriori cadere me fato velis?

Chosr. Ego sceptra, tumulum tu tibi accersis puer.

Mardes. I orquere puicrum est sceptra quae meritum scias.

Chosr. Satis meretur qui capit patre arbitro.

≤page=260≥ Mardes. Arbitria patris filii virtus probet.

Chosr. Cedat temeritas filii arbitrio patris.

Mardes. Quid? illa, genitor, me putas temerè aggredi,

Ad quae gerenda nascimur, diuûm genus?

Nunt. O clara virtus! Persidos sancti lares

Non ergo gentem perdere Arsaciam placet:

Spem fata reddunt. Sed cui inuitis licet

Sperare superis? Chosr. Quis meam mihi spem auferat?

Nunt. Permitte fari. Chosr. Jubeo, quid tandem paras?

Nunt. Haustus iacebam chalybe barbarico latus,

Pars vna stragis, inter & comites mali

Luctante venas spiritu implebam leues.

Cùm ruit olympo miles, auratos vomit

Cui cassis orbes, candido cui crux tegit

Vmbone clypeum, fulgurat gladio manus:

Nobisque propior: ite, ait, victo meas

Narrate vires Regi, vt Arsacios fugam

Feci per agros, vt triumphandum styge

Petii Tyrannum: cadere qui coepit semel,

Perire pergat; per malum occurrat malis

Dubitatis? istac dextera inueniet fidem.

Redono vitam. Dixit, & medica manu

Tetigit iacentum vulnera: vt iussus stetit

Hiante sanguis pectore. O coeli decus!

O sospitator, quisquis es! seu tu louis,

Seu tu videri natus affectas Mithrae,

Per astra, per te, per salutarem manum,

≤page=261≥ Permitte nomen petere; perpetuâ prece

Tuum clientes numen addicti colent.

At ille, voce tremere quâ seruos iubet.

Christum clientes colits, sic placitum polo.

Ego notus olim Chosroi, lautè apparo

Aequanda meritis praemia: haec mando interim.

Comite Heraclio victus, & Christo duce,

Fugiat, sed inter caetera, & partem sui:

Mortem foris ne timeat, inueniet domi:

Magnum ad tribunal & patrem, & natum cito.

Haec fatus, oculis rapitur: extinctâ vapor

Qualis fauillâ; Numen Ausonidûm reor.

Chosr. Meus hostis hic est? Chosroëm Christus citat?

Christus lacessit Chosroëm? ô coelum! Ô Mithra!

Descende Christe, si quid es, si quid potes;

Adsum, gradum compono, descende aethere,

Congredere mecum. Vile mancipium crucis

Audes vocare Chosroën? tam sum nihil

Hebrae? num tu victus, & captus, meas

Dudum per vrbes ferculum pompae facis?

**[^17]CHORVS.**

VIS indomiti saeua profundi

AEstibus aestus glomerante Noto,

Saxáque ruptis obuia saxis

Iaculante mari, non palladio

Pacata minas germine ponit:

Non si Licinî bacca venafrum

≤page=262≥ Deserat omnis, pelagóque leuis

Jnnatet hospes. Viduata fero

Tigris alumno, plenis furias

Artubus haurit, nec se vitreo

Franget speculo: quod si profugâ

Aequora verrat praedo carinâ,

Ibit in vndas animosa parens,

Veràmque petet per freta prolem.

Tristior astris agit ira Deum

Indignantem sicubi clamat

Cruor innocuo corpore fusus.

Aut scelerata insania vitae.

Ante salubri corda dolore

Impia tentat, stygiásque malâ

Pugnat furias sede mouere.

At si rigidam rite vocanti

Obstruis aurem, factíque sedet

Male sanus amor, quis tam valida

Capite auertat fulmina dextra?

Olli famulus militat orbis

Inque nocentes natura coit.

Hinc humentis conuexa poli

Pandit, & almae sata telluris

Et summa nemus per iuga crescens

Sub nubigenâ gurgite condit.

Hinc sulphurei turbinis ignes

In Sodomaeas fabricat arces:

Quaeque ardebant face tartareâ

Iubet ignauo torpere freto.

Classica vixdum sonuêre polo

Ducis in Pharii iurata caput.

Cum sanguineo vortice Nilus

Nota ignotus stagnat in arua:

≤page=263≥ Vdâ ebullit rana palude:

Feruet sterili puluere musca:

Vlcera foedus grandinat aether:

Coelum ceipitur nocte diurnâ.

Parcite nocuâ caede tyranno

Dum Christiadae viscera nudi

Liuida plumbo flagra fatigant,

Castósque furit flamma per artus,

Linguáque voces excisa necat,

Clariùs astris tormenta sonant

Et vindictae mutua poscunt

Iura Tonantem. Stat prompta phalanx

Ruere in nutus, ire, redire,

Et fulmineo micat ense ferox

Succincta peplum, nuda lacertos.

Nec satis, ipsam per styga vindex

Quaeritur, & qui docuit furere

Furit, inque vicem tormenta rotat:

Tam peccati violens vltor,

Quàm consilii perfidus auctor.

Regia sed quis tecta reducto

Cardine pandit? Vasaces hic est,

Cui facit aulae gratia nomen.

## 12. ≤page=264≥ ACTVS TERTIVS

## 13. [^18]SCENA PRIMA.

**CHORVS. VASACES.**

SATRAPVM minister fide, quid moesto coquis

Sollicitus ore: patria quem casum timet?

Vas. Syroi aestuante mentis abreptum salo

Cor fluctuatur; nescio quid, aliquid tamen

Male-sanus agitat animus, & quod nec sibi

Audet fateri. Martis incertas vices,

Patris senectam, viuidum aetatis iubar,

Et mille mentis spectra turbatae ingerit.

Excutere fingit: sed reluctantem rapit,

Sorbetque cura. Qualis infido ratis

Commissa denti, spumeo circùm vndique

Agitatur aestu torquet hinc dextrum latus,

Laeuum hinc retorquet vnda; decumanus furor

Trepidam supremo donec assultu anchoram

Reuellat amens. Fluctuat talis truci

Mens acta curâ, nec habet vbi figat pedem.

Jamque intus ardet Regia, ignauum Patrem,

Caesas cohortes, esse vix fratres super,

Trepidare Proceres, hostium plena omnia,

Corruere flammis oppida, attonitam tulit

Rumor per aulam, teste sed nullo labat.

≤page=265≥ Chor. Credo aliquid ipse penè: Di fallant metum.

Vix lingua vanum publica errorem serit.

Vasac. At ille totos aure rumores bibit

Auida & capaci: ne qua pars fallat, timet?

Sceptri cupido dira! quam turpiferis

Sancta astra voto! noui ego ingenium viri,

Euersa regnum regna furioso dabunt.

Quanquam referre si quid in melius sinet

Ambitio, rapidos Principis motus senex

Demitigabit. Sarbara Ausoniam potens

Vrbem obsidebat Thraciis iunctam vadis:

Suspecta Regi cum fides egit reum.

Hac Cardarigae iussa secreta addidit

Vt proditori Sarbarae hauriret latus,

Altóque dirum figeret conto caput.

Detecta feritas. Sarbaram Syroës studet

Sibi demereri: prouida at virtus patris

Vult Cardarigam tegere suspectum latus,

Vt studia iuuenis seruet, & mentem domet.

Sed parte ab aliâ, ne quis Arsacidas Deus

Miseros secundet, saeua Razates fremit,

Fax prima cladis: nullus iratum leo,

Non tigris orba superet. Hoc Syroës duce

Quid non secundis audeat, speret malis

Sine lege rebus? ille felicis diu

Audaciae vsu, cladibus nostris potens

Quas concitauit, ver trucidatam domum

Ad sceptra rapiet Principem, hinc se clepet,

Intérque regni rima quà tenuis micat,

Irrepet habilis: scelere sic redimit nouo

Vetusta: Regis sic renascentis fauor.

≤page=266≥ Pretium est perempti. Mitiùs torquet rates

Maleae sequacis vnda, & occurrens sibi,

Séque ipse sorbens impetus: quam si puer

Genitus in ostro vafrè adulantum sinus

Explicuit Euro: carbasa ambitio iubet

Turgere semper, nullus è clauo regit

Proram magister, nullus agitato facit.

Remo quietem: dulce per pronum rapi,

Et currere aequor. Turba nos aulae minor

Exempla sequimur, & magisterio mali

Peiora cupimus. Qualis infrenem educat

Massyla catulum mater, & cornu feros

Inspicat vngues: prima vix se se toris

Fudit iubae lanugo, venanti comes

Per lustra patri oraditur: hic praedam doces

Eruere latebris, quatere rugitu nemus.

Cursu inuolare, perque trepidantum greges,

Impingere vnguem celsa quà ceruix placet.

Illum & inuentas, atque libati semel

Cruoris aestus paria meditantem impulit

Viduare capreis antra, vulnificos apri

Agitare dentes, per gradus syluae timor,

Dominúsque crescit. Chosr. Occidit regni status,

O Persis, vrbem peior Ausonio tenet,

Qui non timetur hostis! ô patria! ô pater

## 15. [^19]SCENA SECVNDA.

SYROES. CHORVS.

PERIIMVS, hostis regiam, & sceptrum petit.

≤page=267≥ Chor. Quid, & vnde metuis: Syr. Vnde nil tutum fuit.

**Chor. Vrbem-ne victor? Syr. Victus insultat mihi.**

Chor. Quid regna? Syr. Cyri haeres vt excludar throno?

Vt Mardesanes sceptra viuo extorqueat?

**Chor. Natum decebit velle, quod genitor iubet.**

Syr. Regem decebat velle, quod leves iubent.

**Chor. Mutanda quereris; Mardesae indulsit pater**

Vt commodato pectus erigeret bono

Imbelle, pauidum. Syc. Vasace Rhadamisto comes

Ite, agite celeres, ne quis inopino ruat

Terrore victor, timeo Romana omnia.

Pacore huc Latinum promptus Hemelium aduoca:

Simul & catenas deme Romano gregi.

Monobaze lustra moenia, & campis vagos

Restitue ciues, praeda ne iaceant lupis

Miseri Latinis, si quid è clade est super.

Rape tu cohortes in sacramentum meum.

Muneribus imple dexteras, animos fide.

Tu Cardarigam si quid alloquio potes

Satage occupare, reliqua consilia occule:

Mentire vero, si vsus est, & peiera,

Recti est leuis iactura cui prodest scelus.

Vos rapite ab aulâ si quid hostile obuiat.

Vndique tumultus, vndique vlulatus sonet.

## 19. ≤page=268≥ [^20]SCENA TERTIA.

SYROES.

ET hoc sceleribus fata debebant tuis

Cruente nati proditor: vitae vltimum

Sic decuit actum claudere, vt eodem obruas

Regnum sepulcro, téque? Nam si me furor

In arma iustus abripit? si te reum

Natura vindex damnat, & nostro sibi

De ture tela fabricat? Inuisum caput

Si laesus orbis, astra si aduersum Deis

Suo lacessunt impetu, ô quanto occides

Miserande fato? patriam in quantas ages

Laceram ruinas: Spretus excludar throno?

Cidarim reuellas? sceptra diripias manu?

Quae cadere meruit culpa? quod luimus scelus?

Scelus est libido Patris, & maius scelus

Odium Nouercae. Nempe cùm thalamos Sirae

Iniit meretrix Chosrois, regno excidit

Syroës auito? primus haud Syroës erit

Ex quo secundum turpis ediderit Venus?

Fateare primum faxa, quem solum scies:

Ferámque, catulúmque vnus opprimet impetus,

Patrémque, sobolémque vna resecabit manus.

Nunc quoque vigebunt iura: stat rapere, aut mori.

Tam grauia spiras anime: tam saeuum trucum

Das limitem irae? Nam loquor facti scelus

Suo ruentis pendere, pericli aleam,

≤page=269≥ Curarum acuta tormina, & testes Deos.

Bonum excidisse credis? hoc rerum stans

Ad sceptra curris? esse percundum negas

Cui non peribunt? hostis externo ruit

Quoties ab orbe victor? incubuit sibi

Conuulsa ab imo Persis: immedicabilem

Traxere cladem funere aggesti Duces:

Commota tellus, gentium excitus furor

Caede, igne, abactu; vincta populorum agmina

Odere & vmbram Chosrois: Tutum putas

Optare regnum, cuius & turpe est genus

Nominè fateri? Pectore excedat tumor,

Mendaxque panni fucus, atque auri nitor

Illudere oculis desinat, vitam exiges

Tot inter enses? inter agitantes metus,

Ipsúmque chalybem lateris infidum tui?

[^21]Quid habet beatum purpura? vnde auget virum

Erecta cidaris? miles ad nutum obsequens,

Potatus auro Bacchus, & famuli greges

Quâ mentis aestus parte, quam morbos leuant?

Regnare pergat frater, obtineat Pater:

Tu quod negatum sanguini nemo volet,

Esto secundus: quid voluptati perit,

Quid dignitati: Bella consilio reges,

Pacémque, legum primus, & recti arbiter;

Fraterque populis iura, tu fratri dabis.

Tibi supplicabunt vota, te primum ambient:

Quid scire regem, quem malis deceat modum

Optare gentes, gratiae fuerit tuae.

Fortuna regnum vexat, inuidia opprimat.

Coniuret orbis, fulmina è coelo incubent.

Et aestuante sorbeat ponto ratem

≤page=270≥ Audax procella Bosphori, obiicies caput:

Regale damnis, vnus excipiet minas

Cuius petuntur sceptra: tranquillo interim

Portu ruinas cernere, & tutum otium

Priuata sors praestabit, hoc regnum negas

Suo imperare commodo, alterius malo?

[^22]Sic qui Darium primus agnouit patrem

Curarum inanis, sorte contentus sua,

Exsors pericli, gloriae minimum appetens

Laetos peregit pace priuata dies:

Dum satus Atossâ montium latera effodit,

Flagellat vndas, templa populatur Deûm,

Regníque primùm foeda tempestas sui,

Aliena late vexat, hinc clades, & hinc

Daturus, & passurus. Haec vulgo canat

Inhonora virtus, Regius sanguis sumus,

Syroè imperandum est. Sede sublimem auream,

Cinctúmque telis, & supercilio grauem

Grandia tonare Mardesam, & nutu truci

In famam, in arcam, in capita grassari omnium

Patiens videbis? genibus affusus trahes

Famulare collum? iussa trepidanti hauries

Coactus aure? quid quòd & vitam tuam

Sub ictu habebit? Dubia consortis fides,

Ius raptum iniaque, vis Tyrannorum leuem

Pauitans ad vmbram, suspicax aulae fauor.

Odiúmque, magnae inuidia fortunae comes,

Tuum illa tandem monstra proscribent caput.

Quoties catenas regius tinxit cruor?

Libido quoties imperi telum impium

In paria adegit viscera? aut si quid pium est

In Mardesane, coniugem, natos, domum,

≤page=271≥ Gazas, salutem, quando non adimet dabit.

Ad illa Syroë natus es? precarium

Duces subactus Spiritum? nunquàm eximes

Quae vincla nectis? arte fraternâ mori

Omnes in horas poteris, haud poteris tuâ?

Quid anime refugis? quam petis letho moram?

Pars seruitutis ista quam metuis, quota est?

Exclusus omni decore iudicio Patris,

Doto nouercae viuis: & longum paras

De te triumphum? Solis aspectas facem

Illusus, illaudatus, eiectus bonis,

Tuae superstes gloriae, alienae seges?

Ades, ades ensis, vindica externum nefas

Cruore domini: caeteri regnum tenent,

Tibi vita cessit; fortiter Syroëm occupa

Dum Rex adhuc est. Testor aethereas domos,

Et te benignum gentis Arsaciae iubar,

Radiate Mithra, nulla diuersum rapit

Cupido regni, Chosrois nullus timor,

Non Mardesanis; liber & Dominus mei

Haec tela tracto: seruiat si qui potest.

## 20. [^23]SCENA QVARTA.

RAZATES. SYROES. SARBARAS.

ILLVDIT oculis vmbra, vel Syroën furor

Insanus acitat: cernis vt stricto manus

Armatur ense, peruium exuitur latus:

Resiste Princeps: statuis hunc irae modum?

≤page=272≥ Sic te tuosque perdis? hoc fratri imputas,

An regno? Syr. Honestâ morte defungi vetas?

An seruitutis trahere plebeiae iugum:

Raz. Meliora spera, iuris in Rege est tenor

In Patre nati charitas. Syr. Iuro caput

Vestrum, meúmque, nulla me obsequio dies

Addictum herili cernet: alieni potens,

Meíque iuris fata decerno mea.

Sarb. Seruire nostrum est, nos premit iniqui comes

Inuidia fati, vestra pacatum tenent

Arbitria culmen: validus obfirma gradum,

Aude ire contra, quaere fortunae viam

Tecum cadenti. Syr. Debito eiiciar gradu

Naturae abortus? Patriae leges ruant,

Arsacia pereant iura, postposito minos

Maiore regnet, Mardesa vt Syroëm opprimat?

Sarb. Huic tu mederi morte sperasti probro?

Syr. Impar honori, regio indignus throno,

Labes meorum, stemmatis crimen mei

Visus Parenti, colere progeniem Sirae,

Famulúmque iussus pectus imperiis dare

Viuam? pudendo colla submittam iugo?

Talem astra videant? terra portentum hoc ferat?

Sarb. Reconde ferrum, pectus iratum doma,

Te redde amicis: fata mutari queunt.

Commissa puero sceptra, sic voluit senex,

Et foemina egit, vertere operosum putas

Ruitura sponte consilia? quem de tribus

Facis timendum? quem tibi opponi fugis?

≤page=273≥ Raz. Aliquis parentem rumor extinctum canit,

Regnare cessas? fama dùm dubia est adhuc

Date Monarcham Persidi. Exploras fidem

Popularis aurae: viuere & speras patrem?

Erat hoc timendum: quà licet famâ vtere,

Meliore nullam pallio culpam teges.

Cecidit? Tyranno liber imperium tenes.

Redibit? vtri certius sceptra haereant.

Fraus dicet, & si fraude quid melius potes.

Syr. Tu mihi sepulcrum, Satrapa, non regnum apparas.

Raz. Meliora Princeps, antè per nostros Pater

Penetrabit artus: Satrapûm cernis genus,

Haec capita oportet Chosroës ferro metat:

Neque sic Tyranni veniet ad Syroën furor.

Sarb. Populis amicum pandis exoriens iubar,

Et larga Proceres dona conciliant tibi:

At ille senio tardus, & morbo grauis

Odióque pressus publico, post tot lares

Haustos rapinis, postque priuatas neces,

Supplicia Satrapûm, Persidem impostam rogo,

Commota Christiadûm arma quam speres fidem,

Quem non furorem metuat: Syr. Absentem furit

Plebs in Tyrannum, prompta praesenti obsequi.

Sarb. Priùs occupanda est; vicit ancipiti in statu

≤page=274≥ Quisquis praeiuit. Syr. Rapidus huc promptas aget

Mardesa phalanges. Raz. Veniat, haerebit throno

Cui dextra melior. Syr. Impium suades nefas.

Raz. Modo regna maneant faciet euentus pium.

Syr. Neglecta & vnquam iura felici putas?

Raz. Seruata semper iura felici putas?

Syr. Fortuna quamuis sera violentos premit.

Raz. Fortuna praesens prospera audentes beat.

Syr. Pater est. Raz. Et illi genitor Hormisdas erat.

Syr. Quid Mardesanes? Raz. Viuit, & amatur patri.

Syr. Cogente sceptra cepit inuitus patre.

Raz. At coepit, at habet. Syr. Laeta pax Persas alat:

Nam cur furori patria se impendat meo?

Quin fugio ad hostes? certa in Hemelio salus,

Romana & ipsum Chosroëm texit fides.

Sarb. Externa mitte, tota in Arsacidis fides;

Etiam fauentem prouidus Graecum time.



## 21. ≤page=275≥ [^24]SCENA QVINTA.

SYROES. HEMELIVS. RAZATES.

RES grandis, Hemeli, pectus Ausonium rogat.

Hem. Vt imperasti pectus & dextram affero.

Syr. Scis Heraclio caesa nostrorum agmina:

Hem. Haec fama narrat. Syr. Scis metu excitum patrem

Viduare populis oppida, & bellum vltimo

Resumere aestu: Hem. Marte qui stantem impulit,

Facilè labantem euertet. Syr. Expositum aequore,

Licuit: sed vrbis moenibus tutum, arduum est.

Hem. Nil Heraclio dextra, nil superi arduum

Fecêre. Syr. Regnum scis datum nato Sirae?

Hem. Cui? Syr. Mardesani. Hem. Iura decernunt tibi.

Syr. Hoc est quod angit. Hem. Vindica. Syr. Suades mori.

Hem. Vel imperare. Syr. Solus hoc ausim aggredi?

Hem. Natura, Persae, Iura, Romani, Dei

Tibi militabunt: solus est quem tot iuuant?

Syr. Omnia quiescant, dextra Romulidûm adiuuet,

≤page=276≥ Regno. Hem. Heraclii spondeo secundam manum.

Syr. Hemeli beas me. Hem. Iuro Romanâ fide.

Syr. O me Monarcham! Hem. Caesar vt dirum meus

Hostem perire nolit? vt viuum sinat

Post orba donis templa, direptos tholos,

Euersa bello Solyma, captiuam Crucem,

Populata Nili iugera, ereptos sibi

Libyae recessus, in suum motas caput

Auarúmque, Bulgarúmque funereas manus?

Syr. Per te Heraclius impetum sistet trucem

Victámque parcet Persidem pessum dare?

Hem. Si rite quid mens augurat, sistam impetum.

Syr. Captiua reddo capita, restituo Crucem,

Aut si Heraclio gratius quicquam accidat.

Hem. Omittis vnum. Syr. Fare. Hem. Viuum Chosroëm,

Hoc Heraclio gratius nihil accidat.

Syr. Nec posse credo, velle nec spero Deos.

Post terga vinctis manibus in nati probrum

Traductus vrbes genitor Arsacias terat?

[^25]Quid non mouebunt oppida? Hem. Oderunt virum.

Syr. Premit beatum inuidia, quae misero indolet.

Hem. Videre miserum laeta, quem timuit, solet.

Syr. Amare miserum subita, quem timuit, potest.

Hem. Florente nato quis amet eiectum patrem?

≤page=277≥ Syr. Florere natum quis patre eiecto velit?

Hem. Non iste regno casus Arsacio nonus.

Primus secundo sternit exemplo viam,

Quódque ante factum est parte dimidiâ licet.

Syr. Tot peperit vnum scelera non vnquàm scelus.

Rex est. Hem. Cruentus. Syr. Chosroës. Hem. Saeuus. Syr. Pater.

Hem. Raptor tiarae. Syr. Persa Romano dabit

Pompam triumpho? Hem. Victus. Syr. A nato datus?

Hem. Luctare frustrà, patricidio est opus,

Patiare potius ipse, faciasne, elige.

Syr. Quo fata rapitis? quis furor superos tenet?

Opus est perire, aut perdere; & crudum nefas

In vtroque regnat: Iuris eripitur vigor

Si iustus esse pergo; si facio scelus,

In scelere ius est: nullus ad solium est gradus

Nisi per parentis viscera; vt vitam hauriam

Vitae auctor obtruncandus? & prohibent mori

Qui amare dicunt? & putant vinci probrum,

Vbi est nefandum vincere? Aut vitam date,

Aut mortem, amici, sed piam. Razat. Regnum damus,

Sed vindicandum. Quid petas, non quid geras

Spectabit orbis: crimen in causà latet,

Agentis animus dat suum factis modum.

## 22. ≤page=278≥ [^26]SCENA SEXTA.

NVNTIVS. SYROES. HEMELIVS.

AVIDVM cruoris militem casse Senex

Labore fallit: vndique euersis gemit

Confusa latebris aula, non quae tramite

Implicita secto turris amfractus tegit

In se reductos, non quae inexhausto diem

Arcet meatu cauea, scrutantum impias

Fugêre dextras: ponit elusus furor

Séque ipse frangit. Sic vbi absentem canis

Vestigat aprum post pererratos specus,

Et iniqua nemorum nare defessâ irritus

Latratum in auras spargit, & secum infremens

Resorbet iram. Fama postico refert

Cessisse trepidum, quaque limoso palus

Praetexta iunco est ferre furtiuos gradus.

Syr. Se damnat ergo genitor, & vacuos fugâ

Metitur agros? dona quin praestat sua?

Quin verba factis auget, & si fas erat

Regnare fratrem quò laborantem rapit,

Sibíque & illi trepidus? inuictum daret

Astraea pectus obuium obiiceret caput

Animosa virtus: Instat impietas sibi.

Timor nocentes agitat. Audendum est, age,

Discede pietas, noster in tuto est labor:

Eat & piandum Tartare ex portet nefas

Atrox tyrannus: cernis vt aperto aethere

≤page=279≥ Melior serenas Phoebus eiaculat faces?

Respirat Hemeli Persis, & regno decus

Iustitia reparat, Nemesis vltore impium

Agit flagellos quis mihi sceptrum inuidet

Donante coelo? Hem. Iuris in voto est tenor.

Perîclum in actu: libere & viuo patre

Vacare solium credis? eiectus lare,

Elapsus vrbe est, alia fugit iuum teget,

Bellíque secum pondus immensi trahet.

Obtritus anguis mole currentis rotae

Magnâ resectus parte, quà linguam exerit,

Qua sibilat, tamen anguis est, illâ time.

Syr. Non prompta coëunt arma? non misero incubat

Rediuiua Persis? quae peragrabit iuga?

Quod antrum inibit? conde sideribus caput,

Sequar, & in ipsum tela iaculabor Iouem.

Ferrum satelles, siste vel vitam, aut fugam.

Rectà ad Tyrannum: Satrapa is fuerit mihi

Qui primus atrox merget in Lethen caput.

Hàc est eundum, sceptra sic pulcrum est

Ni sponte veniunt: esse plebeium reor

Sine caede patriis laribus haeredem dare.

Cruore emuntur regna, quae iure obtinet

Rapit ille: per malum aliquis ad fontem mali

Est semper aditus, rarus ingreditur piè.

Sedne quis orbem casus Arsacium opprimat

Sceptra occupentur, parua priuati ferunt

Momenta rebus, fata de solio tonant.

**≤page=280≥ [^27]CHORVS CHRISTIANORVM.**

Quàm grata quies venit

Duris empta laboribus!

Quàm pulcrâ face Delius

Coelo post tenebras micat!

Laetam non satis aestimat

Sortem, quem mala non premit.

Cui semper fuit optimè,

Non semper fuit optimè.

[^28]Frangit se ipsa sibi grauii

Fastidita beatitas;

Et quae pellere nititur

Non experta vacat mala.

[^29]O salue Solymae redux

Libertas popularibus!

Eheu quo bona fugeras?

Nodo artus adamantino

Strinxit saeua necessitas,

Et gentem obsequii rudem

Crudeli domuit iugo.

Hîc nos turba coërciti

Vno plurima vinculo,

Frontem stigmate nobiles,

Nudi crura, toros, caput,

Iussi congerere vrbium

Moles montibus inuiis.

[^30]Pars telluris in abdita:

Dextras mittere viscera:

Quò non ulla dies eat

Audaces penetrauimus.

≤page=281≥ Responditque cauantibus

Echo languida tartari.

Pars immite ligonibus

Exercere solum, aut agris

Lecti ducere limites.

Pars vepreta per horridis

Porcis quaerere pascua,

Concussáque retorridas

Glandes ilice sternere.

Jnuidi quoties tibi

Heu! mi grex, epulo famem

Decessisse parabili?

Dùm latrantia barbarus

Audiret satur ilia,

Et nigrae cereris stipem

Parcae porrigeret manu.

Quod si spem teneri gregis

Tellus falleret arida:

Ni pleno satis vbere

Mulctram bucula tingeret,

Irâ, verbere, taureis:

Prati damna reposcere

Pastorem ferus institit.

Nam raptas pecudes lupo,

Amissas-ve per auia

Solâ mortè piauimus.

Tantùm, proh Superi in pares

Saeuit par homines homo,

Nec se posse pati videt

Probrum quod facit alteri.

Latâ nempe capedine

Felix à miseris abest;

Vtque est quod fuimus, nequit

≤page=282≥ Idem quod sumus effici.

Ergo lumine prospero

Haec passos Deus aspice,

Culpásque irreparabili

Clemens obrue pumice.

At nos, ô socii, mala

Obliti, auspice pergimus

Felici ter & amplius

Trunco viuificae arboris.

Hîc nostrum inclyta fontibus

Paedorem abluet Emmaüs.

Hîc per tabida vulnera

Vndis Callirhoë fluet

Non ignota salubribus.

[^31]Et tu non semel accolâ

lordanis miser exule,

Laetos ambitiosior.

Pandes indigenis sinus.

At postquam Hiericontia

Palmas aequora miserint:

Ter sanctos Solymae locos,

Seu quos voce sacrauerat

Pandens Christus iter polo:

Seu quos arce Sioniâ

In mysteria legerat:

Seu quos vrbe, foris, agris

Fractis debilis tubus,

Aut durâ Cruce pendulus

Quino fonte rigauerat,

Tot libabimus osculis.

Quot Cedros Libanus parat:

Mons baccas quot oliuifer:

Quot Iudaea opabalsamu.

≤page=283≥ Sudat cortice saucio.

Pergamus, socii, duce

Faustâ ter quater arbore.

## 24. ACTVS QVARTVS.

## 25. [^32]SCENA PRIMA.

SYROES. RAZATES. SANDOCES. STASANOR. HOMOTIMI.

QVAM foeda regni forma, quàm fuso Atropos

Jnauspicato, duxerit stamen patris:

Vt in ista victor templa meditetur viam

Romanus, vtque Persidi afflictae incubet

Auarus, irritatus, irarum impotens,

Vestras ad aures, Satrapae, fama attulit.

Prohibendus ignis ante vesani furor

Quàm nostra cupido tecta populatu voret.

Rex poterit vnus ponere his obicem malis:

Vnum renata Persis agnoscat caput,

Sciat perenni regium Cyri genus

Sedere solio, subditus dominum colat,

Ducem sequatur miles, officio pari

Rex imperare certet, ac Persa obsequi.

Quis sensus animo, Principes, vestro sedet:

Raz. Columen ruenti nobile imperio dedit

Sollicita Mithrae cura: non alias fauor

Superûm aequiore patriam fouit manu.

≤page=284≥ Quae decora laudum Syroë, quas grates feram?

Vltro rogari dignus ad regni mala

Intendis animum: lata post vitae otia

Auidas laboris admoues sceptromanus.

Natura quo te, quo vocat nutus Deûm,

I, sequere, Princeps, si preces Procerum valent;

Regna rogatus: sin minus, regna tamen.

Sand. Sic fata Syroë postulant: regno satus

Capesse regnum: tempus haud patitur moras

Inire ritus, sumere augurium sine.

Syr. Sino, quando poscunt fata, Pontifices iubent.

Voto coactus publico, regno caput

Suppono: in istos pondus Atlanti graue

Incumbat humeros: otia, & mensae, & ioci

Valete, Syroën pulcher absorbet labor,

Periclum in ostro, toxicum in gemmâ datur.

Stas. Quod nomen ambis? quisue Surenae vicem

Diadema capiti imponet: Syr. Antiquum placet

Seruare nomen: Inclytum fungi potes

Razate munus, vertici ornatum dabis.

Sand. Mittenda primùm vota quo faueat polus.

Mithra Diuûm, Mithra mundi, Mithra Persarum decus,

Ter vocatus, ter rogatus, ter bonus votis ades.

Stas. Túque belli Diua praeses cincta quae terroribus

Sternis arua, Sternis vrbes, laeta Persas aspice.

≤page=285≥ Homot. Mithra Diuûm, Mithra mundi, Mithra Persarum decus,

Túque belli diua praeses laeta Persas aspice.

Sand. Cernis vt caliginosa Persidem nox obruit,

Sole rapto tecta squalent lacrymosis imbribus?

Inde caedes, inde praede, quàm propè infandum chaos!

Redde prima dona lucis aureum coeli iubar.

Homot. Mithra Diuûm, Mithra mundi, Mithra Persarum decus.

Túque belli Diua praeses frange vires Romulas.

Stas. Hostis Artaeas phalanges dissipauit barbarus,

Iamque victor, iamque crudus imminet tectis Deûm.

Mitte pallores in hostem, mitte terrores, fugas.

Homot. Alma belli Diua praeses, laeta Persas aspice.

Sand. Perdidit tellus colonos, aret in culmo Ceres,

Succus vuam, prata flores, lympha fontes deserit:

Redde telluri colonos, floreat culmo Ceres,

Succus vvam, prata flores, lympha fontes impleat.

Homot. Mithra Diuûm, Mithra mundi. Mithra Persarum decus.

Stas. Patre luget orba Persis, postulat miles ducem.

Aula Regem, sceptra dextram, Cidaris inquirit caput:

≤page=286≥ Alterum patriae parentem, militi dona Ducem,

Aula Regem, sceptra dextram, cidaris inueniat caput.

Homot. Alma belli Diua praeses, bella Persis summone.

Sand. Chosroën repone coelo, nec solo Syroëm inuide.

Chosroën Syroes reponat patre melior optimo:

Sic tibi ceruice niuei mille pascantur greges,

Aureóque saepe condy bacchicus spumet latex.

Homot. Mithra Diuûm, Mithra mundi, Mithra Persarum decus.

Stas. Chosroës coelum gubernet, terra Syroën eligit:

Chosroën Syroës reponat patre maior maximo:

Sic tuis victus trophaeum pendeat Graecus tholis,

Barbarúsque purpuratas sanguis aras irriget.

Homot. Alna belli Diua praeses, laeta persas aspice.

Sand. Audimur, astris Iuppiter laeuum tonat:

Fas ire & vltrâ, Candyn hunc Cyri indue.

Homot. Priuata Cyrum vestis amabili

Decore cinxit, diáque faustitas

Ad alta rerum vexit, imis

Arsacidum, superisque gratum,

O si Monarcham te Syroë ambiat

Priuata Cyri gloria! Persica

Si tantus auges regna, salue

Omnis Achaemenidum voluptas.

Stas. Mos patrius edere ficuum massam iubet.

≤page=287≥ Homot. Non vlla citatior arbos

Fruges maturiùs effert:

Non vlla suauior arbos

Fruges dat amabile munus.

Tu primo flore iuuentae

Dulcissima cura Deorum

Maturus regna capesse

Cyri clementior aeuo.

Sand. Acuunt palatum grauia, terebinthum vora.

Homot. Praepete frondes terebinthe comâ,

Nec morientis senium autumni,

Nec pater hyemis boreale gelu

Decutit aureos frondis honores.

Aeterna tuo Syroë virtus

Succo vigeat, quam non violens

Rebus iniquis fortuna ruat:

Non & nimio marcere adigat

Eadem laeti sideris aestu.

Stas. Acidi hauriendus est super lactis calix.

Homot. Potae lactis acorem,

Misce dulcia amaris:

O ne fide colori!

Candent plurima moesta:

Mors est concolor ostro.

Tutus non sedet omni

In ceruice tiaras:

Plus est insipidum lac

Quo plus dulce putatur.

Sand. Conuerte Phoebi vultum in orientis plagas.

## 26. ≤page=288≥ [^33]SCENA SECVNDA.

COSMAS. SANDOCES. SYROES. SARBARAS.

VRBEM Seleuci, an tuta castrorum nouus

Ingredior hospes? sequitur à tergo furor

Quacunque fugio bellicus, planctus sonant,

Aptantur arma. Fallor? armisonae Deae

Funditur ad aras populus? agnosco ordines.

Hinc Satrapûm, illinc sacra Pontificum cohors,

Inde & Camilli fronde Phoebaeâ comas

Vinxêre; Cyri Candyn, erecto arduum

Cono tiaram, lactis & sinus ferunt.

Et ecce Syrois saeua maiestas caput

Super alta tollit agmina, effundens diem

Quantus minores Mithra despectat faces.

Sand. Turbare si quid aduenis, iubeo procul

Exesse sacris. Cosm. Video, deiecto patre

Syroën coronant Satrapae. O factum impiè!

Sand. Materia probri facilis est Syroes tibi?

Sarb. Depone tragicos mentis indomita sonos,

Arbitria Diuûm sequimur, in tuto est scelus.

Cosm. Quicunque miseros casus Arsacidas grauat,

Quicunque regni decora praecipitat furor,

Est teste Cosmâ dignus: iterauit nefas

Scythis inausum Persa, & attonito diem

Polluit olympo: Phoebus alipedes retro

≤page=289≥ Quàm pene flexit? Syr. Quisquis es luctus noui

Effare causas. Cosm. Genitor, heu, Princeps, tuus

Patitur catenas Chosroës, & quam tulit

Potentia manu sceptra, iam vincla induit.

Syr. Certus-ne latebris erutum patrem refers

Cosm. Et vidi, & hausi lumine hoc tantum scelus,

Et adhuc superstes viuo. Syr. Regnamus, viri;

Satrapae, imperamus: Chosroës nostra in manu est.

Felice tutas artè disposui plagas,

Quae melior vnquam venit in casses fera?

Cosm. O Mardesane! Ô Chosroë! Sarb. Incassum inuocas,

Deposita res est Chosroës stetit hactenus

Regis cadauer: melior ascendit thronum,

Qui si imperarit, Chosroëm hac rapiam manu:

Selus potes damnare quod cunctis placet?

Cosm. Faciendo tu suadere didicisti nefas?

Post parricidium innocens etiam fores

Nisi me vocares sceleris in partem tui?

Tu facinus illud Sarbara? tu Chosroën

Jngente victum vulnere affliges solo?

Haec sustinebis ora quae gentes tremunt?

Quid fida comitum turba? quid Procerum cohors?

Quid Mardesa ipse: siliorum per latus

Pater est petendus: vita Vologesi innocens

Ferire prohibet: sit reus genitor, nihil

Meruêre nati. Sarb. Stulta te pietas mouet,

≤page=290≥ Occide, vel morere; pium est quoduis scelus

Quod Persis vrget tota, quod Princeps iubet.

Cosm. Quid Dii? Sarb. Quiescunt. Cosm. Quid perennantes styge

Ignes propinquâ? Sarb. Fabulae. Cosm. Quid Mardesa?

Sarb. Quid Satraparum turba, quid Syrois fauor?

Cosm. Natura vbi es, si quicquam es? ô astra! ô Dei!

Hoc lente pateris Iuppiter? Mithra aspicis?

Nec fugis in ortus, nec remetiris diem?

Syr. Sat est furoris, quam vocas mortem dabo.

Cosm. Adsum, experire barbarus si quid furor,

Horribile, dirum, tartaro nondum extulit.

Nimis recente Chosroës fato docet

Quàm vita nil sit; Patria me miseret tui,

Romana pietas quem foues hostem sinu

Tollere laborat, & placet domini iugum?

Bellatur etiam Persa carnifici suo?

Syr. Etiam rebelli militem tentas metu?

Manibus reuinctis, miles, hostili obiice

Procul hinc phalangi, barbaram satiet sitim

Auidam cruoris, & truces placet Deos.

Generosa socii corda, nunc animis opus,

Nunc irruendum est, non habet veniam scelus,

Fortuna neque se reddet. Sarb. Et trahimus moras

Satrapae? irruamus, classicum pugnae dedit

Peragenda Syroi, quicquid eueniat, salus,

Syr. Quae decora laudum ferre, quas fidum caput

≤page=291≥ Parabo grates? ô quater faustum diem

Qui me saluti reddit, atque auras iubet

Spirare tandem liberas! iuro Deos

Regno fauentes, nulla me immemorem boni

Videbit aetas: pars minor facti est super:

Profugus tenetur, horridam per vos gemat

Datus in catastam, vacuus est Lethe locus,

Natosque, & aptum iungite insidiis Sene:

Perimere catulos genere de prauo ratum est.

## 27. [^34]SCENA TERTIA.

SYROES.

AD opaca Lethes antra, funereos specus

Vtrumque iussus fortiter miles rapit:

Vbi tenebrosae noctis aeternum chaos

Lux nulla frangit, manium exululant vbi

Lemurúmque laruae, quódque sub dite impium est.

Illic sepultus fata praecedat sua:

Cruentus illic impiâ aggestas manu

Opes locauit: sanguis hic inopum latet,

Medulla regni, succus euersi soli,

Spoliarium orbis: vindicem iuro Mithram,

Parcâ beatus Cerere, & egelidâ diem

Producet vndâ; si quid adiungi rogat,

Pretiosa gazas potet exsuctas sitis,

Satietur auro pauperum: hâc poenam lubet

Placare manes, ipse supplicium sibi

Sit auarus animus; Tantalo qualis fugax

Illudit vnda, frugis & diites bonae

Vetitus perennem truncus exacuit famem.

**≤page=292≥ [^35]CHORVS.**



SPARTANA qualem Taygeti iugis

Aprum fatigat vis melior canum,

Frustra ille curui tela dentis

Asperat, horribilésque setas:

Hinc vulneri, hinc latrantibus vndique

Jmpar timeri cedere rictibus

Iàm lassus indignatur, & se

Triste gemens numero subactum,

Dat membra letho. Barbara Chosroëm

Talis catenis implicuit phalanx,

Et voce frustra fulminantem

Abripit in tenebras Tyrannum.

Fallor? reuulso cardine panditur

Obliuiosi ianua carceris?

Suíque per fati rigorem

Fata rapit pater in suprema

Vtrunque natorum? Est Deus, est Deus

Humana cernat qui mala perspicax,

Fortíque contundat lacerto

Serus, at intolerandus vltor.

Vides vt atris exululat cauis

Lethes, dolorum daedalus artifex,

Passúsque quod fecit sepulcrum

Expiat immeritas perire

Tot solus vmbras? Sicanio prior

Perillus olim sic boue mugiit.

Et ciuium in tormenta solers

Primitias tulit ignis auctor.

Quas hospitali sanguine tinxerat

Busiris aras, ipse suo eluit:

≤page=293≥ Justúsque equis vindex cruentu

Threïcium apposuit magistrum.

Hîc Chosroës, hîc eruta pauperum

Nuper medullis gaza tenacibus

Aequâ sedebunt sede, poenam

Ille grauem, scelus haec queretur.

Litem seuerus finiet arbiter:

Vos plebs sine auro viuite, hic obrutus

Suâ fatiscat sub rapinâ,

Supplicii pretiosus emptor.

## 29. [^36]ACTVS QVINTVS.

## 30. SCENA PRIMA.

CHOSROES. CARDARIGA.

FORTVNA, credis? Chosroës hic est tuus?

Rex ille Regum Chosroës, cui subditus

Famulatur orbis, nutus elementa attonat:

Ego sum? catenis Chosroës pressus gemo?

Card. Humana quereris, quicquid est, intrà stetit

Mortalitatem: dira, truculenta, impia,

Confusa laetis artifex tellus creat;

Homo esse non vult, esse qui refugit miser.

Chosr. Ego quà renatum phosphorus pandit diem,

Vel quà cadentem Tethys oceano excipit

≤page=294≥ Mortalia inter aemulum Mithrae iubar

Sublimis ostentabam, & è regni aethere

Seuera victae iura naturae dabam.

Jam tenebricosâ Chosroës Lethe gemo?

Card. Vnum est malum, istaec esse quod credis mala:

Nil miserum habebit qui putat miserum nihil:

Fortunam vtranque mentis arbitrium facit,

Ferendo mollit dura, lugendo asperat.

Chosr. Vnde hoc timerem? quis gigantaeos mihi

Praedixet ausus? raptus è Cyri throno,

Rerum superbo culmine, è gremio Iouis.

Patior tenebras, vincla, lethaeum chaos?

Card. Inopina grauiùs tela securum petunt:

Semper timendum, accidere quod poterat semel,

Rex magne, monui cautus, Chosr. Et regem vocas?

Nimis est fuisse. Card. Dixeram, natum caue,

Omni venenum vipera instillat sinu:

Fallace vultu lusit, & blando furens

Sermone facili pectus implicuit dolo.

Confide sceptris, quae per haeredum manus

Lapsu vagantor praepete, & nullâ fidem

Seruante dextrâ, qua nitent subitò auolant.

Chosr. Ego ille vastis pelagus insanum potens

Tabulare ratibus, cui Semiramiam iocus

Suspendere hortos arte, & immenso aethere

Per vacua solidum spatia metiri solum:

≤page=295≥ Cui prona pando Tethys assyrios sinu

Succos vomebat, cuius ad nutum cadens

Captiua ab astris ales imperium tulit,

Viduus bonorum nocte sub tristi gemo.

Card. Voluentis istaec Chosroës sortis bona

Tenuisse poteras, qualia amitti queunt:

Nunquàm stetêre prosperae mundi vices.

Potest cauere, ferre qui casum potest.

Chosr. Dubias-ne Syrois faceret has gazas scelus?

Nati in catenis Chosroës genitor gemo!

Et illa fati pars erat; fieri potest

Quin adde, fieri debet, ità fatum tulit.

Quam longa viui funera extendet patris

Quando mori vetabit, vt iubeat mori?

## 31. [^37]SCENA SECVNDA.

PACORVS. PHARNACES. ARAMANES. CHOSROES. VOLOGESES. CARDARIGA.

NE fallat oculos vllus, aut coecâ exitum

Rimetur arte. Phar. Nempe quis se se mihi

Componat Argus? vndique, & totus vigil

Speculabor oculis omnibus ne quà exeat.

Regifica mensae fercula, & lautas dapes

Apporto Regum Magne Rex, vesci placet?

Chosr. Scelerate lixa. Aram. Persici augustum Iouis

Libo Ganymedes poculum: labris viden’

Vt spumat altè nectare ad mensam, ad dapes,

≤page=296≥ Age ad catinum, pauca naturae placent.

Chosr. Me pane Syroës? frigidâ Syroës alat?

Aram. Quid si quietum corpus humores grauant:

Quid si podagram bacchicus sanguis ciet?

Sapienter hercle qui patrem de se aestimat.

Chosr. Inter vomendas sus saginatus dapes

Jnane crustum, frigidam mittit patri?

Pharn. Spero hos ciborum condiet missus fames,

Nunquàm esuristi. Card. Miles, etiam vmbram facit

Regis cadauer, Chosroëm afflictum time;

Quo fata vergant nescius, parce obloqui.

Volog. Aramane cyathum porrige, arescit siti

Violente guttur. Chosr. Feceris fili caue.

Aram. Et hoc vetas crudelis? Volog. O genitor sine.

Chosr. Tibi parricida prosit? apage haec ocyus:

Jte ite stygios vasa quae fertis lacus,

Et tu caminis cocta taenariis ceres,

Syroëm occupate, melior in Syroë locus

Inter cruentas regii luxus dapes.

Vos administri scelerum, auernales manus,

Abite, quid vos demoror? Tenebras volo,

Reddite tenebras, nil videre mihi lucrum est,

Sed nec videri Pharn. Sed videri peruicax

Cogêre; tenebras reddite, hoc vnum impetret.

≤page=297≥ Chosr. Occide potiùs, vulneri facio locum.

Pharn. Mortem rogas pro gratiâ? Chosr. Si quid iuuas.

Pharn. Da pectus. Chosr. Euge. Pharn. Quo petis telo emori?

Chosr. Quodcunque vitae meliùs explorat sinum.

Pharn. Vos patria testor numina, hâc hostem manu,

Hâc dexterâ hostem teneo. Quàm vlcisci bonum est!

Age parricida, mortuus telo Sathin

Te mactat isto. Dic tamen; votum est morit

Chosr. Cui vita periit, munus est vitae exitus.

Pharn. Mortem ne patris nomine, an fratris rogas?

Chosr. Vtriúsque, Mithram testor, hoc donum voco.

Pharn. Et donum ab hoste postulas: vitam irrogo.

Chosr. Infide pergit? Pharn. Parta iam parta vltio:

Vbi estis vmbrae fratris, & manes patris:

Reperi tyrannus quod diu nolit pati:

Video quod orbis optat, exosum sibi,

Mori rogantem Chosroëm, & vetitum mori.

Pacor. Secede miles, Principis paret cohors.

## 32. ≤page=298≥ [^38]SCENA TERTIA.



SYROES. PACORVS. SARBARAS. RAZATES. RHARNACES.

REVM ad tribunal Pacore. Pacor. Quem primum iubes:

Syr. Volo Cardarigam. Pacor. Voce Praeconis cito.

Syr. Homines, & astra testor, & te quae igneo

Nemesi flagello sontium tergo immines,

Inuitus huc moui reluctantem gradum.

Ferale pietas carmen effari vetat,

Interna sed vis vrget, impellit, rapit.

Ignosce regni Sanctitas, sanguis meus,

Saeuire cogor; actus hoc stimulo, meos

Lacerem ipse ego artus, quolibet dentem imprimam:

Quisquis Deorum hoc imperas, iratus es.

Sarb. Quo flectis animum? quo cadit iustus vigor?

Mors nulla satis est scelera quae tanta expiet.

Syr. Mors vna nimis est scelera quae nati augeat,

Patris expiando scelera. Sarb. Te cogi puta.

Syr. Pius ergo Syroës esse, nec si vult, potest?

Razat. Non tu scelesto funus intentas patri,

Deus est, ministram commodas dextram Deo.

Syr. O fata, famulus perago parricidium!

≤page=299≥ Raz. Nullum est, vel omne qui iubet, peragit scelus.

Syr. Astraea si quid poscit, hoc alii exigant.

Pharn. Fac ipse ab aliis rite quod fieri putas.

Timere decuit antequàm vinolis dares,

Nunc causa ferrum poscit, vrgendum est opus.

Raz. Leua catenis noxias, princeps, manus

Vitae & saluti redde, quid tutum tibi

Nobisque linquis? quam procellosus rapit

Arsacia turbo sceptra: Dii auertant nefas!

Syr. At nemo vestrûm fratrem habet, nemo patrem

Ita iudicandum sanguinis fontem sui.

## 33. [^39]SCENA QVARTA.

PRAECO. CARDARIGA. MARDESANES. PACORVS. SYROES. SARBARAS. RAZATES.

AVDITE vincti, Cardarigam, regium

Cito ad tribunal. Card. Ibo, moriendum semel,

Valete Reges, rapior ad mortem innocens.

Mardes. I prae, sequemur, video iam pietas abit,

Non ponet inte parricidalis furor

Pacor. Quem postulasti sisto sub vinclis reum.

Syr. Quâ spe tribunal ad meum accedes reus?

≤page=300≥ Card. Quâ spe innocentes iuris arbitrium petunt.

Syr. Vitam innocentem parte quam primùm probas:

Card. Primùm, & supremùm vita se Regi probat

Innoouam ab omni parte. Syr. Cui Regi probat?

Card. Tuo parenti. Syr. Qui tibi rex est adhuc?

Card. Vt tibi pater adhuc. Syr. Satrapis & te probas?

Card. Seruus probari debet in Domini fide.

Syr. Domino fidelis nemo ni seruos amat.

Card. Domino fidelis nemo qui seruos amat

Quos Dominus odit. Syr. Odia confessus, sile.

[^40]Card. Odisse, amare Satrapas, Regum optio est,

Arbitria sequimur vestra. Syr. Nosti apices? lege.

Card. Apices parentis video. Syr. Quid tandem iubent:

Sarb. Lege Satraparum carnifex regni lues,

Ensis tyranni, Sarbaram, Aramanem vide,

Cosmamque, Rhadamistúmque, & Artabano satos

Ad fata poscunt litterae. Card. Infidos sibi

Tolli iubebat Chosroes. Sarb. Mundi pudor

Nos infideles Regibus, lethi hostiae?

At tu administer caedium, Regni popa,

Tu fax furoris, vernula Tyranni comes

≤page=301≥ Spiras? & altum de triumphatis paras

Satrapis trophaeum? Raz. Veniet & nostro additus

Syroës periclo, quando speculator vafer

Tuum perenni cinxit obsequio latus,

Emptus Tyranno. Card. Natus vt coleres Patrem,

Raz. Vt sycophanta filium obiiceres patri.

Card. In regna ne qua parte peccaret tuis

Syroës adactus fraudibus. Syr. Mentis meae

Noras recessus. Card. Mente scrutabar bonâ.

Raz. Bona mens Tyranno filium prodit patri?

Card. Vos perduelles principem mentis bonae

Sceleri Tyranno proditis, vestram improbi

Ruina fraudem sequitur, & blandum pio

Instillat animo toxicum, pulcro necem

Propinat auro. Moneo, si monitis locus,

Praedico Syroë, falleris specie boni;

Lactando mordent, aulicae frontis decor

In ima facili dulcis allapsu subit.

Syr. Etiamne Reges vltimus terrae nepos

Monere dignus? huc abi, Pacore alterum.

Pacor. Terni supersunt. Syr. Regulum dico, Sirae

Meretricis anguem.Pacor. Mardesam Praeco cita.

## 34. ≤page=302≥ [^41]SCENA QVINTA.

PRAECO. MARDESANES. CMOSROES. PACORVS. SYROES. ARDARIGA.

AVDITE vincti, Regis ad solium, reum

Cito Mardesanem. Mardes. Genitor extremum vale,

Ad dira mortis rapior. Chosr. O lumen meum,

Ego te peremi, amare non possum innocens.

Mardes. Ego nec amore genitor innocuus fui,

Tibi has catenas indidi. Pacor. Et nectis moras?

Chosr Caue parricidae supplices mentem indue

Te, meque dignam. Mardes. Sic mori quantum est malum!

Pacor. Natum Tyranno cernis, & germen Sirae.

Syr. Sceptri potestas ecquid. Arsacii placet:

Mardes. Si sceptra poscis, reddo, quae inuitus tuli.

Syr. Ignem esse nescis sceptra? Contactu nocent.

Mardes. Sentio vel ex te, sceptra tetigisti, astuas.

Syr. Quo iure tu autem: Mardes. Patris imperium dedit.

Syr. Quis ille vertit iura natura pater?

Mardes. Tuus. meúsque sanguinis iudox sui

≤page=303≥ Syr. Hoc facere potuit libere: Matdes. Vt fieri pater.

Syr. Onus & subisti dulce. Mardes. Et inuitus quidem.

Syr. Cepisse scelus est. Mardes. Qui dedit credo luet?

Syr. Sceptrum à tyranno capere tolerandum putas?

Mardes. Tanto patri placere laudandum negas?

Syr. Potest placere tàm malo virtus patri?

Mardes. Malum parentem natus appellat pius?

Syr. Pius tuetur impium natus patrem?

Mardes. Quis me paternae iudice vitae facit?

Syr. Quis te paterni sceleris exortem facit?

Mardes. Sibi parentes, liberi peccant sibi.

Syr. Nimiùm frequenter liberis peccant patres.

Mardes. Quid peccat in me Chosroës: Syr. Quod est pater.

Mardes. Quo patre cretus Chosroëm mihi exprobras?

Syr. Quà matre cretus ex probras patrem mihi?

Mardes. Si dant parentes vitia, plus patris tibi est.

Syr. Vtróque vineis. Mardes. De tuo adiunges nihil?

Syr. Teque, & Tyrannum funere inuoluam pari.

Mardes. Hoc iam occupatum est, sustulit patrem pater.

Syr. Reus reum ille, tollo ego vindex malum.

Mardes. O parricidam, coelites, iustum & pium!

≤page=304≥ Syr. Et probra fundet dedecus mundi puer?

Moriere monstrum. Mardes. Maius est monstrum necans

Frater, necato fratre. Syr. Quod vitae est super

Impende morti. Pacore cùm catulo feram

Mihi siste demum. Mardes. Scelera dispone vt lubet,

Paras stupenti triste naturae chaos.

Card. Germen parentis aureum, sanguis Deûm,

Macte esto mente regiâ: hoc lethi rigor

Demitigatur pectore, huic vana incidunt

Tormenta rupi; iam mihi Cyri es nepos,

Genus Saporum. Mardes. Nempe cum regno dedit

Pater inuidentem posse fortunam pati.

Perimat Tyrannus, debeo fatis caput,

Dabo feritati: Mardesam Syroës necat,

Sed non inultum; si quis est coelo Deus.

## 35. [^42]SCENA SEXTA.

PRAECO. CHOSROES. VOLOGESES. SYROES. MARDESANES. RAZATES. SARBARAS.
CARDARIGA. PACORVS.

AVDITE tenebrae. Chosroem, & natum cito

Magnum ad tribunal. Chosr. Caeteri letho occubant?

Pacor. Propera, videbis. Chosr. Pone tot lacrymis modum,

≤page=305≥ Inire non iam mortis incoeptas viam:

Quae prima vitae est, nuntiat mortem dies.

Volog. Iam tu bonorum, genitor, & vitae es satur:

Ego prima libo gaudia, & ducor miser.

Chosr. Ten’ parricida video? Syr. Ten’ mundi lues?

Chosr. O sol! ô astra! viuit: & quisquam est Deus?

Syr. Deos Tyranni viuere in vinclis probant.

Chosr. Pollute Mithra, prouehis coelo diem?

Syr. Liber tenebris inuides mundo diem?

Chosr. Dehisce tellus, non dabis monstro viam?

Syr. Dabis vbi auerno teque, natósque auferet.

Chosr. Meus ille sanguis? hoc ego effudi scelus?

Syr. Tuum, Tyranne, scelera fudisti in caput.

Chosr. Monstrum hoc tuli natura? Syr. Vae capiti tuo.

Chosr. Patricidam vt habeant secla? Syr. Num tute aspicis?

Chosr. Genui ego vt esset perderet qui me & meos?

Me vincla, vinclis meque plus famuli grauent,

Et hoc furente patiar à nato nefas?

Syr. Tuâ dolebat talis Hormisdas manu

Periturus olim, cecinit haec moriens tibi.

Chosr. Sat est furorum, si quid humanum sapis

Effare, quae te causa patricidam facit?

≤page=306≥ Sarb. Noua, an vetusta scelera memorari iubes?

Cur genitor olim caesus Hormisdas tibi,

Sanctúmque agresti fuste pulsatum latus?

Meministin’ vsque cum sub aspectu patris

Tenella proles, coniugis cum per sinum

Cruenta coniux flueret, & Regum inclytos

Diuideret artus serra? regales cruor

Aspersit oculos, membra non lauit pater.

Scis quâ paternum lumen effossum manu?

Medio exulauit viuus Hormisdas die,

Noctémque genitor praecocem à nato tulit.

Chosr. Baramis illa factio, & Procerum fuit:

Hi me locarunt regio inuitum throno,

Tum perduelles patrio extorrem solo

Egêre ad hostes: Chosroës Regum genus

Seruo Barami cessi & Ausonii iugum

Subii Monarchae proditus. Tales tuo

Malesane iuuenis Satrapae capiti incubant.

Ita dico Syroë, Sarbaras fors & tuus

Data sceptra rapiet, tùm polum accusa & Deos.

Sarb. Inauspicatae dire succentor strygis,

Lethalis augur Sarbarae damnas fidem?

Si laeua poscunt fata tam dirum nefas,

Syroë trucida, pectus en telo patet,

Me perime Syroë, rite praeueniam Deos.

Sed ante monstrum hoc mille confossum ictibus

Damnare auerno patere succumbam lubens

Animi furentis vltus augurium procax.

Syr. Meliora fidum pectus: in fatum imminet

Hostile Nemesis, vindicem spera polum.

≤page=307≥ Nec ille Syroi Sarbaram infidum dabit

Malè ominosus augur. Astutè facis,

Futura narras scelera, praeteriti reus.

Chosr. Patricidium si vindicas curtu facis?

Sin fit licenter, cuius hîc asto reus?

Razat. Scelus vetustum scelere cumulasti nouo.

Iam nemo caesum Chosroi accusat patrem.

Disrupta Latii foederis cur pax tibi?

Quaecunque Nilus amne foecundo rigat

Populata rura, Bulgaris dextrae data,

Romana virtus supplici voto diu

Pacem rogauit spreta: Christiadum Deus

Nostro è catenis ludicrum vulgo dedit.

Chosr. Pretio redemptus? anne gratuitam locas

Linguam Heraclio? iura Christiadum asseris,

Galilaeus ipse: Syr. Iuris alieni tenax

Et in hoste, regno: foedera Ausoniis fides

Vel nulla dederit, nulla vel frangat data.

Razat. Quos tua malorum turbines regne excitat

Perfidia? quantas funerum clades ciet:

Pro te, vel in te sedibus motus suis

Coniurat orbis, Chosroës mundi malum

Ad arma populos rapuit, & diram styga

Commisit astris; dignus hic terrae Deus

Cui pereat orbis, cuius ad belli minas

Periclitetur terra? quis Clymene editus

Funestiori perdidit mundum face?

Chosr. Permitte motas solus extinguam faces.

Raz. Incendia haec sopire? tu pestem hanc queas?

≤page=308≥ Et iam Heraclium septima furentem ceres

Per nostra patitur regna: Romano gemit

Subacta Persis, oppida in cineres eunt.

Tellus colonis vidua, marmoreae Deûm

Nudantur arae, nullus Arsacio vacat

Cruore campus, hinc & hinc caesa agmina:

Patriaeque clades inter attonistus fugis

Generose mauors, ignis extinctor tui.

Chosr. Quid agerem iniquas sortis expertus vices?

Syr. Perfide, quid ageres? obuium ferres caput

Contrâque stares fata; puduisset Deos

Hostem dedisse Chosroi: aeternum decus

Emeres honestâ morte, carnificis manu

Nequando meritae dedecus ferres necis.

Chosr. Ne parricida carnifex Syroës foret.

Syr. Ne Principum, ne carnifex regni fores.

Vbi Sarmanazar? quis Sarablacae latus

Transfixit hastâ? quàm propè à letho abfuit

Dux Sarbasanus? scripta carnifici tuo

Mandata cernis? Chosr. Perdere infidos lubet;

Haec exprobrantur mortis & vitae arbitro?

Syrto Aliena tandem arbitria patieris reus.

Populum fauere praeco spectantem iube.

Chosr. Audite populi triste naturae probrum,

Natum parentis. Praeco. Iussus, ô Princeps, sile.

Adeste populi. Chosr. Sydera, & terram cita,

≤page=309≥ Vmbrásque auerni. Praeco. Pasco tu linguam prior.

Audite vósque Satrapae Heroum genus,

Et vos Seleuci tecta qui colitis viri

Fauete linguis, Dominus & Princeps iubet,

Syr. Quod esse Mithra Persidi faustum velit:

Ego Cardarigam facta confessum impia,

Et Mardesanem sceptra torquentem haud sua,

Regni paternâ fraude raptorem mei:

Duo perduelles dico. Chosr. Torpetis Dei?

Nullum ne iustâ fulmen exiliet manu?

Syr. Morae nullae, lictor capita scelerata amputet.

Mardes. Vale ergo genitor: Frater aeternùm vale.

Chosr. O nate. Volog. Frater. Chosr. Nate dimidium mei.

Mardes. Ergo moriendum est genitor. Chosr. Et puero, & pio.

Volog. Nunquàm videbit vlla nos iterùm dies.

Syr. Videre longam sperat & lucem puer.

Chosr. Te genui, amaui. Syr. Sceptra donasti mea.

Chosr. Vt sic perires? Mardes. Fateor hoc summum est mali,

Plus morte miserâ mortis est miserum genus.

Card. Ingens mali huius remedium innocentia est.

Hominem esse non est culpa: moriuntur mali

Mortem imperando: causa cui vitae excidit,

≤page=310≥ Is vixit. At tu quando moriendum est semel,

Generose Princeps, morere: perfectâ minùs

Aetate vitam habere perfectam potes;

Haec misera mors est sera quae votis adest.

Mardes. Beata vita est plena quae mortem inuocat.

Permitte discam viuere, vt discam mori

Cruente frater: quid mihi memet rapis

Violens? sequuntur tempus hi vitae senes,

Ego antecedo. Perfide has olim procul

Spes offerebas? Syr. Lictor actutùm rape,

Te Pacore primi cura supplicii manet,

Sequere nocentes: Mardesae euulsum caput

Refer huc citatus, Pacor. Spero confiet breui

Quod iusta Regis ira, quod leges iubent.

## 36. [^43]SCENA SEPTIMA.

CHOSROES. SYROES. VOLOGESES. PHARNACES. PRAECO.

RAPERIS parenti Mardesa? ô foetum in meas

Ferale monstrum lacrymas! nato potes

Orbare patrem? soluere hoc vinclum potes

Crudelis? Syr. Hoc est, facere quod volui, doles.

Vici, eia. Chosr. Partem sanguinis, partem mei,

Animaeque, memet rapere de meipso potes

Patricida? Volog. Fratrem vanus accusas pater,

Imperia noster alia non faciet dolor.

≤page=331≥ Syr. Suprà patrem infans pectore hic pleno sapit.

Populi fauorem Praeco repetitum tube.

Praec. Audite ciues, Dominus, & Syroës iubet.

Syr. Arbitria diui iusta fortunent polo,

Seu qui benigno numine aspiciunt pios,

Seu qui nocentes angue tartareo domant:

Quando Tyrannus Chosroës Cyri thronum

Maculauit omni scelere, mactato patre,

Satrapis peremptis, foederum ruptâ fide

Sociis abactis, orbe populato vndique,

Hoste excitato gentis in cladem suae:

Funditùs ab imo iura naturae eruit,

Mihi regna rapuit, improbum germen Sira

Ad mea vocauit sceptra: quas ob res reum

Suâ peractum voce, condemno meâ:

Ego Syroës Rex Regum, & augusti nepos

Haeresque Cyri, Chosroëm regni luem

Incendium orbis, dedecus coeli & soli,

Iubeo sagittis corda transfixum emori.

Sedante nati flere diuersam volo

[^44]Vtriúsque poenam: Mardesae aspiciat caput:

Luminibus orbus lumina excruciet patris

Vologesus infans. Pharnace hoc cura, hoc age

Tela expediri Sarbara, atque arcus iube.

Volog. Dilecte frater, perperàm si qua innocens

Peccauit aetas parce, mi frater, mea

Syroè voluptas. Syr, Mitte dum iubeopreces

Nil profuturas. Volog. Per tuum, frater, caput.

≤page=312≥ Per cana patris menta, per malas meas

Queis longa solitus basia eflictim dare.

Syr. Properate famuli iussa. Volog. Tabe liuida

Patieris ora fluere? pallentes genas,

Orbes cauatos, impiis circùm vndique

Horrere tenebris, dirigi haculo gradus?

Auctore Syroë tanta Vologeses feret?

Pharn. Certum est, oportet ferre, necquicquam rogas.

Volog. Certum est? oportet: dira proh necessitas,

Jmmanis, atrox, saeua, truculenta, impia!

Vologese certum est, lucidum mundi iubar,

Aeuíque genium posteri, & vitae bona

Linguas oportet gaudia, & linquas puer.

Phain. Vologese macte, caecitas nulli bono,

Vidisse multis obfuit. Volog. Culpam orbitas

Quam punit in me: Pharn. Patre quod natus malo es.

Volog. Quid feci? Pharn. Iniqua genitor admisit tuus,

Meruit perires. Volog. Frater. Syr. Excoeca, effode,

Si plus repugnat. Volog. Non dabis dextram pater?

Chosr. Caucasea rupes, pectus adamante inuium,

Pueri innocentis te nihil fletus mouent?

Syr. Tume innocentum lacrymis flecti doces:

Chosr, Nil dulce fratris nomen: Syr. Infando obrutum

≤page=313≥ Sub patre latuit. Volog. Vltimum est quod te alloquor,

Quod video genitor. Chosr. Lux mea, voluptas mea,

Solare mentem, lucis eripitur iubar,

Sed ora fratris cernere, & mortem patris

Cogere nunquàm. Volog. Lumina supremum mea

Pater osculare. Chosr. Nate me crucias, vale.

Volog. Oculi valete, lucidae mundi faces,

Túque alme Mithra, aeterna nox oritur, vale.

## 37. [^45]SCENA OCTAVA.

PACORVS. SYROES. CHOSROES.

REX Magne, caesum Mardesae cernis caput.

Syr. Bene est, refunde patrio natum sinu.

J, & hunc coronâ verticem Arsaciâ preme:

Vis & rapaces non sui sceptri manus?

Chosr. Natura cernis? fratre de toto caput

De Mardesane frater exanimum caput

Reddit parenti! cernitis ô astra! ô Dei!

Hoc Mardesanis est caput nati mei?

Cidari superbum nuper erectâ caput?

Et viuo? & oculis video? & attrecto manus

Et parricida viuit? & mundo fidem

Elementa seruant? nulla nox terrae incubat?

Et Dii timentur? & Deos esse autumant?

Syr. Tandem timendos Chosroës faciet Deos.

## 38. ≤page=314≥ [^46]SCENA NONA.

VOLOGESES. CHOSROES. SYROES.

VBI sum? quis ambit me locus? Quae me plaga?

Aeterna nox est? an dabit lucem dies?

Hîc si quis es, da quisquis es baculum, aut manum.

Te quaero. Chosr. Siste. Volog. Genitor hîc es, mi pater?

Chosr. Huc ora verte. Volog. Te sono inueniam duce.

Chosr. Ah nate! Volog. Tune es genitor? Chosr. Jn laeuam manum

Incumbe fili. Volog. Mi pater fieri tuae

Baculum senectae debui, heu miserae mihi es

Baculum orbitatis. Chosr. Sequere. Volog. Duc ergo ad necem,

Vel redde Lethen: duplica tenebras, dolet

Syroi videri quod queo. Ad Phoebi facem

Conuerte vultum. Chosr. Quid iuuat frustrà polo

Narrare luctus? Volog. Me tamen soli obiice.

Audite supęri, túque qui è speculâ vigil,

Humana Phoebe facta coelitibus refers.

Vologesus hic sum, Chosrois magni genus,

Misero miserior patre: me noxae inscium,

Me nil nocentem lumine orbauit ferus

Patricida Syroës; non peto noctem impiam,

Non fulminantis vindices flammas louis:

Hos peto, videre nulla det Syroem dies,

≤page=315≥ Me videat, & se videat aeternùm reus,

Suásque tenebras paueat in tenebris meis.

Syr. Auferte monstrum hoc, ora funestat mea,

Per coeca Lethes antra perpetuùm gemat.

## 39. [^47]SCENA DECIMA.

CHOSROES. SYROES. SARBARAS. RAZATES. ARAMANES. PHARNACES.

AVDIS cruente? surda pueriles minas

Tetigisse credis numina? agnati sonus

Clamat furoris fortiùs, quàm si ruat

Coelum tumultu. Syr. Clamat Hormisda cruor,

Deósque toto vindices coelo vocat.

Aliena lentè fata luxisti nimis,

Adtua venimus. Chosr. Vnde tam subitò es pius?

Syr. Tot vindicare scelera pietatem negas?

Chosr. Patria praeire vota pietatem voco.

Syr. Quae vota? Chosr. Mortem. Caelites factum piè!

Propero parentem filius letho enecat,

Et munus hoc est, & pius facto impio est.

Syr. Quid si secari singulos artus placet?

Chosr. Spem mortis artus mox secutura dabunt.

Syr. Si trahere vitam lumine orbatum impero?

Chosr. Videre saltem scelera non coges tua:

≤page=316≥ Tu me videbis. Syr. Chosroem miserum iuuat

Facere, & videre. Satrapae quiqui efferum

Passi Tyrannum, atrocem, inexorabilem

[^48]Iniuriosum, nunc probra vlcisci datur;

Adeste, adeste, praeuiis miserum vndique

Mactate poenis, nunc amoebaeo sonent

Clamore probra, reddite malorum vices.

Chosr. Audere scelera Syrois exemplum docet,

Hoc facite Regi, quod facit natus patri.

Sarb. Proh iusta diuûm numina! ô tandem graues

Experta poenas scelera! vixisti satis

Vt mala reponam: Chosroes hâc in manu est.

Casum hunc timebas valida cùm Chalcedonis

Tentabam ariete moenia? infidus mihi

Lethum parabas: Sarbaras Graià stetit

Sub arce tutus, venit Arsaciâ necis

Rabies ab aulâ: me laborantem tibi,

Te per pericla capitis vmbrantem mei

Crudo vorandum carnifex ensi dabas.

I, viue per me, quod queo vlcisci, sat est.

Dicant nepotes, Sarbaram fidum sibi

Tollere parauit Chosroës, regi probrum

Sibi restituto Sarbaras nullum intulit;

Hoc dignus irâ Sarbarae non es statu.

Raz. Quid parcis hosti? causa communis iubet:

Armanda ferro est dextra, si ferro potest

Cecidisse monstrum: dedecus coeli & soli

Modo vindicamus; quin damns comites loui,

Validóque primi pellimus pulsum impetu?

≤page=317≥ Aram. Superi tremendum numen! innixus throno

Tonuit in auro Chosroës, coeli fragor

Simulatus auro: rore mentito pluit;

Illinc pependit aurea aligerum cohors,

Suúmque rigidis prodidit sceptris Deum.

Chosr. Sic esse placuit: illa quid species tibi

Aramane nocuit? quo lacessitus furis?

Aram. Commune probrum est: sydera, & coelum, & Deum

Mentiris audax, nec times coelo abripi?

Pharn. Etiamne quâ re sis nocens in me rogas?

Frater, patérque dicet, & longo nefas

Transcribet aeuo. Stulte properasti nimis

Germane: ô iterùm viueres! ô Chosroëm

Tibi puniendum Syrois integritas daret!

Quin manibus ora fodio? quin linguam extraho?

Quin semiuiuas pectoris vello fibras:

Vnum dolori nec meovulnus sat est.

Duabus vmbris Chosroem inferias peto.

Syr. Fiet quod optas, Chosroem inferias dabo,

Non tibi, sed orbi. Miles in campum rape.

Vbi Tyrannum tota configat cohors

Omnia cruore tela sacrilego natent.

Chosr. Bene est, scelestus proprium damnat nefas

Fieri iubet, videre quod prohibent Dei.

At iussa vindex impia aspiciet polus:

Si quid parentis vota mactati valent,

≤page=318≥ Longùm execrando scelere non dabitur frui.

Patieris olim quod facis Syroè scelus.

Syr. Abripite, diras tartaro, & furiis canat.

At nos in aulam, reliqua festiuis dies

Saliat choreis, Persis exeussit iugum

Libera Tyranno, Chosroës poenas dedit

Coelo, parenti, Satrapis, mundo, mihi.

Astraea tandem est vlta naturae probrum,

Et rapta nato sceptra legitimo dedit.



# Back



[^1]: *In margine* Denunciat Chosroi paratum à Deo supplicium, eamque in
rem ab Inferis Hormisdam Chosrois patrem excitat.

[^2]: *In margine* Martyrium passus Anastasius eodem anno quo Chosroës
mortuus est. Imperii Heraclii 17.

[^3]: *In margine* Syroës, & qui sequuntur caeteri continent serie, non
totos tres annos in Perside regnarunt.

[^4]: *In margine* Permittitur Syroëm incitare ad parricidium.

[^5]: *In margine* Imperata exsequitur Hormisdam & interim vtrumque
asceretibus ad poenitentiam reuocat.

[^6]: *In margine* Grauia scelera semper in auctorum caput redire
demonstrat, etsi non nunquam impunita videantur.

[^7]: *In margine* Cambises furiosus, ac furore feliciter vsus. Sene.
ep. 85.

[^8]: *In margine* Inter Iouem & Xerxem quasi duellum fuit.

[^9]: *In margine* Mauritius hospitem pro exule, & pro fugitiuo filium
effecit, eum denique muneribus plane regalibus ad sui amorem incitauit.
Euagrius l. 6. c. 16.

[^10]: *In margine* Chosroës capta Palaestina, & Hierosolymis nonaginta
Christianorum millia per Iudeorum manus interfecit. Theophanes in annal.
Graec.

[^11]: *In margine* Nihil mihi videtur infelicius eo cui nihil vnquam
euenit aduersi Senec. I. de prouid. c. 3.

[^12]: *In margine* Post multa de se fortunâque suâ superbè dicta,
Mardesanem filum minorem natu, quamuis reluctantem Regni successorem
designat.

[^13]: *In margine* Saïn Chalcedonem cùm obsideret Heraclium simulate
pacificationis specie ad colloquium pellexit. Illi ergo Chosroës viuo
cutem detrahi iussit quod Heraclium vidisset, nec cepisset. Annal Graec.

[^14]: *In margine* Ioppe Phoenicum antiquior terrarum inundatione vt
ferunt Colitur illic fabulosa Derceto. Plin. l. 5. c. 13.

[^15]: *In margine* Mardesanem ex Sirâ coniuge S. Sergii Martyris ope
impetrauit Chosroës, cui & deinde discum aureum obtulit cum nobili
inscriptione apud Euagrium l. 6 c. 20.

[^16]: *In margine* Clades aliquae ab Heraclio illatae narrantur Chosroi
cum certâ imminentis supplicii denunciatione, quam ille blasphemiâ in
Christum excipit.

[^17]: *In margine* Edisserit quam seuerè Deus impiorum obstinationem
vindicet & infringat.

[^18]: *In margine* Quid apud Syroem agatur in regiâ, & nouarum rerum
apparatum explicat Chiliarchus.

[^19]: *In margine* Nuntiatâ fratris in Regem electione perculsus Syroës
Satrapas suos alium aliò ad conciliandos sibi Persarum animos, dimittit.

[^20]: *In margine* Diuersis aestibus agitatus, decernit tandem regni
amissi dedecus voluntaria morte delere, nequid in patrem grauius
admittat.

[^21]: *In margine* Nescitis, amici, quid mali sit imperare, gladii, &
tela nostris ceruicibus impendent, imminent hastae vndique vndique
spicula, ipsi custodes timentur, ipsi comites formidantur. Vopisc. in
Saturnino.

[^22]: *In margine* Artemenes Darii primogenitus postpositum se Xerxi
aetate minori in regni petitione moIestè non tulit. Iustin. l. 2.

[^23]: *In margine* A voluntariae necis amentiâ reuocatus ab aulicis ad
rebellionem incitatur.

[^24]: *In margine* Hemelii fauorem, & eius operâ pacem cum Heraclio
redimit Syroës Crucis viuificae, & captiuorum restitutione.

[^25]: *In margine* Regum afflictae fortunae facile multorum, opes
alliciunt ad misericordiam, vt regale iis nomen magnum, & sanctum esse
videatur. Cic. pro leg. Manil.

[^26]: *In margine* Chosrois ex arce fuga Syroi nunciatur is illum
perquiri iubet.

[^27]: *In margine* Dulcem libertatis auram respirant captiui, &
praeteritorum malorum recordatione patriae desiderium acuunt.

[^28]: *In margine* Illos meritò quis dixerit miseros, qui nimiâ
felicitate torpescunt.

[^29]: *In margine* Quos velut in mari lentò tranquillitas iners
detinet. Quicquid illis inciderit nouum veniet; magis vrgent saeua
inexpertos. Senec. I. de prouident.

[^30]: *In margine* Illi quoque maiores nostri quos celebramus laudibus,
spe ducti, montes ceciderunt, & suprà lucrum sub ruinâ steterunt. Illò
descendere ausi sunt, vbi nouam rerum positionem, terrarúmque pendentium
habitus ventósque per coecum inane experirentur, & aquarum in illis
fluentium horridos fontes, et altam perpetuámque noctem, deinde cùm ista
fecerint inferos metuunt. Senec. l. 5. nat. quaest, c. 15.

[^31]: *In margine* Iordanis amnis amoenus, & quatenus locorum situs
patitur ambitiosus, accolisque se praebens velut inuitus. Plin. l. 5 c.
15.

[^32]: *In margine* Tumultuariò quidem, sed tamen ex vetere Persarum
ritu Regem se inaugurari permittit Syroës.

[^33]: *In margine* Sic occupato patrem cùm fratre è fugâ retractum
nunciatur: eos ergo in carcerem detrudi imperat.

[^34]: *In margine* Patri, fratribúsque quid in carcere patiendum sit
iratus pronunciat.

[^35]: *In margine* Diuinam in puniendo Chosroè prouidentiam admiratur.

[^36]: *In margine* Fortunae suae mutationem Chosroës abiectè, &
muliebriter, quod superbi & felices solent, lamentatur, Solante
Cardariga sapiente, & ipso vincto.

[^37]: *In margine* Vinctis panem & frigidam Satrapae contumeliosi
offerunt.

[^38]: *In margine* Syroës ad iudicium de reis exercendum se comparat.

[^39]: *In margine* Cardariga Syroï sistitur pro reo, sed is innocentiam
suam egregiem tuetur.

[^40]: *In margine* Terentius Eques Rom. de amicitiâ Seiani accusatus
Tiberio dicebat. Non est nostrum aestimare quem suprà caeteros, & quibus
de causis extollas: tibi summum rerum iudicium dii dedere, nobis
obsequii gloria relicta est. Tacit. 6. annal.

[^41]: *In margine* Mardesanes admissi, quanquàm inuitè, imperii reus
sistitur.

[^42]: *In margine* Ipse tandem Chosroës ad filii tribunal rapitur, &
Satrapis accusatus, audit capitis sententiam in suos ferri.

[^43]: *In margine* Chosroës ad sagittas, Vologeses minimus natu filius
ad caecitatem condemnatur.

[^44]: *In margine* Cum Mardesane reliquos Chosrois filios interfectos
narrat historia, sed nos aliquid hac in circunstantiâ mutauimus.

[^45]: *In margine* Mardesanis caput ingeritur Chosroi.

[^46]: *In margine* Vologeses excoecatus patris oculis redditur.

[^47]: *In margine* Chosroës demùm illusus à Satrapis ad mortem rapitur.

[^48]: *In margine* Syroës misit omnes qui inimici eius essent, vt eum
iniuriis afficerent, percuterent, atque conspuerent. Annal. Graec.

