# Front

/

Ludus Dianae



# Main



MERCURIUS praeludio missus a Diana ad spectatores loquitur:



Pennata gesto calcibus vestigia

Tectus galero et in hac aula prodeo,

Atlantide olim quem creatum praedicant,

Fidus deorum et qui dearum nuntius,

Hominum sagax et foederum caducifer

Mandata vobis iam fero Triviae deae,

Nemorum latebris et feris quae praesidet

Venationis et magistra regia

Faunis, Satyris, Nymphis comitata agrestibus,

Silvano, Iaccho et putido Sileno.



Haec Maximo regi est datura Aemilio:

Arcum, pharetram, cuspidas, rete et canes

Sibi offerens venationum insignia

Victam que se dicet per egregium virum

Venationis omnis expertissimum.



Vos auribus sed cuncta nunc prehendite!

Alis levatus ipse ad astra hinc evolo.



## 1. ACTUS I.



DIANA NYMPHIS, SATYRIS ET FAUNIS RELIQUA QUE SUA FAMILIA (singuli suis
insignibus ornati et induti) regem alloquitur:



Caesar, ave, auspicio superum qui dirigis orbem,

Quem decorat Romanus honor, cui vivida virtus

Per varios casus, per mille pericula rerum,

Hoc peperit regnum, gestis qui cedere nescis

Caesaribus priscis, et adhuc meliora supersunt.



Advenio supplex genubus prostrata sacratis,

Quam coluit crebris aris veneranda vetustas

Atque Ephesus memori tot iam per saecula templo

Donavit; Triviam vates dixere priores;

Mansit honos nomen que meum, mihi numina ruris

Silvanus Satyri que leves Fauni que salaces

Et Bacchus socio Sileno in caespite sacrum

Struxerunt, me magna cohors comitata sororum

Oreadum Dryadum que simul solem que nives que

Pertuleram in que humeris tot retia ferre sub aestu

Non piguit costis que cutem deducere cervis.



Nec minus et nostros ornarunt undique postes

Arcubus et iaculis captivarum que ferarum

Pellibus et votis mortales mille vocarunt,

Donec in Austriaca quidam felicior aula,

Ducet Aventina veteres qui ex arce parentes,

Progenitus superans atavos virtute priores

Venatu oppressit silvas cautes que petivit

Ignotas antehac homini: non ulla ferarum,

Non volucrum secura colit montis ve cacumen

Sive profunda lacus: penetrat montes que lacus que

Et manibus pedibus que ferox certa que sagitta,

Sive capit prendens lato venabula ferro,

Seu iaculum torquet.

Rideris, prisca vetustas,

Herculea decorata manu, Calydonius heros

Iam nihil est, quin ipsa virum venerata priorem

Ipsa Diana colo.



Fauni Satyri que sequuntur

Silvanus que rudis, Nymphae et generosus Iacchus

Aurito que sedens madidus Silenus asello

Hunc dominum nostris que choris non amplius hacrent.



Et, si me vultus non decipit, ille videris,

Ille est Caesar! ades venator maximus ille,

Quem capreae cervi que timent ursi que sues que

Et lupus et nuper tibi missi aquilone visontes

Quem fugiunt, qui saepe ferus nemus omne fatigas.



Cedo libens arcum que meum pharetram que nitentem

Et iaculum capias, Caesar, spoliis que Dianae

Laetior exultes et, quae tibi munera Mavors

Iam pridem largitus erat crudelis in hostes,

Exerce his nostris, placidus lenis que fruaris.



Post huius carminis recitationem DIANA choro Nympharum stipata laudes
regis et reginae CUM NYMPHIS ET FAUNIS quattuor vocibus cantat; ipsa in
medio choro corniculata stabat Nymphis in chorea circa ipsam salientibus
et haec carmina canentibus:



Maxmilianeas, Nymphae, nunc dicite laudes

Et resonet nostro Blanca Maria choro,

Ducite iocundas, Fauni Satyri que, choreas!

Indulget festis regia tota iocis.



Dedicat hanc genio Caesar cum coniuge noctem,

O nox perpetuo carmine digna coli!

## 2. ACTUS II.



SILVANUS comitatus Baccho, Faunis et Satyris regem alloquitur:



Rex, \| cui Maximium praestant pia sidera nome\|N,

Verus \| ab aethereo missus mortalibus orb\|E

Cultor \| Olympiaci iusti que aequi que tonanti\|S,

Iuris \| amator, oves Christi tua sceptra gubernen\|T,

Mens \| vigil, ut caelo populus turbatus apert\|O

Vivida \| ad aeterni tandem pius ora trahatu\|R,

Serva \| commissum tibi, ne lupus intret, ovil\|E.

Iustitiam \| superos obeuntem hoc orbe relict\|O

Nobis, \| qui Austriaco fruimur pastore, remitta\|S.



Victa \| diu Ausoniae lugubri moenia vult\|V

Impia \| luxerunt et adhuc Insubrica ploran\|T

Culmina \| cristati vanissima proelia Gall\|I.



Tolles \| laude atavos, si tu, venerabile nume\|N,

Occurras \| Turcorum armis inimica que castr\|A

Telis \| Christicolum superes Martem que tyrannu\|M

Urbis \| abegisti, dum tristia bella tumult\|V.



Tunde \| male infidi venientia perfida Turc\|I

Agmina \| et immanis nunc disiice daemonis illu\|D

Maumet \| robustum pectus, qui bella furor\|E

Suscitat \| insano Germana in corpora et arm\|A

Urbanos \| Christi cultus perdentia; gesti\|T

Bellator, \| Stygio qui fretus robore, Gese\|F

Perdere \| nos reges que pios mandare gehenna\|E,

Ritus, \| heu, miseros hominum, quos si ante tribuna\|L

In \| nigra perpetui mittendos Tartara fat\|I

Nos \| timor admoneat, numquam mortalibus ista\|C

Constrictos \| videas animos in crimina ferr\|I,

Intendens \| licet usque malum draco membra resolva\|T,

Perfidus \| exhaurit matris qui viscera nostra\|E.



Enses \| effodiens sic undique bella parentu\|R.



Vexati \| te iam cessent dominante pericl\|A

Imperii, \| invictum tolletur ad aethera nome\|N.



Turgentes \| Venetos igitur tu que omine, lume\|N,

Attere \| felici, Gallorum ac pectore tot\|O

Motus \| Helveticae composce et turbida plebi\|S.



Praecedens carmen sex versus in capite et unum in litteris finalibus
continet:



Rex verus cultor iuris mens vivida serva

Iustitiam nobis victa impia culmina tolles

Occurras telis urbis tunde agmina Maumet

Suscitat urbanos bellator perdere ritus

In nos constrictos intendens perfidus enses

Vexati imperii turgentes attere motus.

Nestoreos utinam uideat feliciter annos.

Post huius carminis recitationem per Silvanum CHORUS BACCHI ET COMITUM
SUORUM ad fistulam et citharam saltabant haec carmina quattuor vocibus
saltando modulantes:



Silvanus, Satyri, Fauni, Silenus, Iacchus,

Lascivis pedibus chorea nostra strepet.



Maximus Aemilius, coniunx et Blanca Maria

Cantentur nostris hic et ubique choris.



Vivite felices ambo, dum vita superstes,

Et locet aethereo vos deus inde polo!

## 3. ACTUS III.



BACCHUS thyrsiger comitatus Sileno et Bacchidibus regem alloquitur:



Rex, qui stemmata Aventina geris sacra,

Salve, Romulidum gloria Caesarum!

Osiris capias et Dionysii

Quondam magnificis gesta laboribus.



Bacchus nunc vocitor laetitiae dator

Impellens animos scribere carmina;

Cantates Satyros iam tua saecula,

Silvanos faciles, capripedes deos,

Silenum madido somniferum mero

Me cum temporibus perpetuis fero

Cingentes capitis tempora frondeis

Sertis, sunt quibus et pinea pocula.



Hi sunt, qui manibus thyrsigeris petunt

Me cum colliculos celsa que montium

Laeta vitiferum fronte cacumina.



Sic veni calida laetus ab India

Et Nysam peragrans, Niliacam et plagam

Graiis et Latiis montibus inserens

Radices tenui sub scrobe vitium

Dignum perpetuis munus honoribus.

Hinc montes adii laetior arduos

Gentis belligerae monticolas videns

Germanos, docui et pampineum nemus

Per colles teneris ducere surculis.



Sic Rhenana mihi culta fuit plaga

Et montosa scabris rura sub Alpibus

Nostris muneribus vitea reddidi

Moenum cum Necaro, cum Cocero et vago,

Albin cum que Odera et Bacchifero Sala;

Rhaeti, Vindelici, Carnioli.



Styri

Et longa virides valle Carinthii,

Hinc et Austriaci, qua Cetius ferax

Vinosum tumido Danubio caput

Infert vinifluis comminus uvulis,

Me vineta locis editioribus

Consecrasse sacris carminibus canunt,

Me sic clara Vienna Austriaci soli

A vino nitidum nomen habens bono

Cantat Bacchidicis iam τριετηρικοῖς,

Ad quae conveniunt milia plurima

Faunorum, Dryadum et silvicolum deum,

In primis referunt qui meritas pio

Laudes Maxmiliano imperii duci,

Urbem tam celebrem qui sinit orgiis

Et natale solum muneribus meis

Impleri et fieri Bacchica gaudia.



Post recitationem illius carminis conticuere omnes intenti que ora
tenebant et mox RECITATOR choriambi huius ad pedes regis provolutus
lauream his carminibus a rege petiit:



Si qua mihi est virtus doctrina que, maxime Caesar,

Imponas capiti laurea serta meo.



Per superos ego iuro tibi et per sceptra tonantis:

Cantabo laudes hic et ubique tuas!

Poeta igitur caeremoniis solitis per manus regias creato TOTUS CHORUS
gratiarum actiones regi cantavit tribus vocibus:



Regis aeternas resonemus omnes

Incliti laudes, nitidae coronae

Serta quod docto dederat poetae

Sylesitano.



Tu que susceptum videas honorem,

Ut sacris dignum facias Camenis

Neve te torpor, furor aut libido et

Quaestus obumbret,

Liber in vastis memorare silvis,

Ut canas laudes probitate partas

Asper et contra vitiis faventes

Cornua tollas.



Sic tibi totum celebris per orbem

Fama nascetur rapidum per Histrum,

Vistulam et duras Codani per undas

Et vada Rheni.

## 4. ACTUS IV.



SILENUS asello insidens et cantharum ansa attrita et contusa περιφέρεια
extendens vacillante et titubante lingua et cruribus tremulus regem
alloquitur:



Clarus Aventino quondam qui sanguine cretus,

Iam faveas nostris.



Maxmiliane, iocis.



Silenus sedeo pando temulentus asello

Et negat officium pes que manus que suum.



Est animal, toto quo nullum pigrius orbe

Vivit, quod tergo corpora nostra gerit,

Pendula demissis cui torpent auribus ora

Et lento graditur bestia pigra pede.



Aera rugitu clamoso et commovet ore,

Cerberus obscuris ut solet ater aquis,

Officium que suum duro nisi verbere discit,

Dum crebro baculo terga relisa sonant.



Illis nunc faveas, rex Maxmiliane, rogamus

Atque hos Caesareis, rex bone, pasce cibis.



Hinc rursus silentium et pocula aurea et paterae per regios pincernas
circumlatae et inter pocula pulsata tympana et cornua.

## 5. ACTUS V.



PERSONAE LUDI OMNES in unum chorum congregatae gratiarum actiones agunt
DIANA loquente ET universo CHORO quattuor vocum concentu singula carmina
repetente et veniam abeundi petente his carminibus.



Vivite felices ambo, Caesar que tori que

Consors; Nestoreos fata dedere dies.



Caesar, ad occasum felix sis solis ab ortu et

Viribus invictis regna solum que tene.



Multiplicem variet sobolem tibi Blanca Maria

Et ducibus terras impleat Austriacas.



Tardior extremae cum venerit hora senectae,

Collocet omnipotens laetus utrumque polo.



Maxmiliane, vale; valeas iam, Blanca Maria;

Iam repeto silvas casta Diana meas.



# Back



