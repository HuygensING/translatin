# Front

/

AMNON

TRAGOEDIA

SACRA.

Autore

Rdo. Domino D. IACOBO CORNELIO

LVMMENAEO à MARCA.





GANDAVI

Apud Cornelium Marium, ad intersig.

dulciss. nominis IESV.

CIƆ. IƆC XVII.

AMPLISSIMO

VIRO DOMINO

D. DIONYSIO

VILLERIO



Tornacensis Ecclesiae Cancellario &c. Domino meo.



AMNONEM Tragoediam in cothurnis ad te mitto. Luculentum argumentum est,
& quod

mereatur plaustris in scenam vehi Multis hîc in orchaestra exhibitum
lacrymas elicuit, cordolium prouocauit, considerantibus dubias Regum
vices, Amnonis furias, & Thamarae Iuctum veluti in pergula spectantibus,
quam impius frater

≤folio=A2≥

4

violento incaestu oppressit. Aequi bonique consule Amplissime Vir, &
permitte mihi, vt te amare & colere possim, cuius potissimum auspicijs
hanc ederam debeo, quam in Parnasso legi. Gandaui è monte Blandinio, 14.
Calend. Maij anno 1617.

Vestrae Amplitudinis

Seruus in Christo

IACOBVS CORNELIVS LVMMENAEVS

à Marca Sacerdos.

5

APPROBATIO.

LEGI hanc Tragoediam Sacram, Amnonem Reuerendi Domini D. IACOBI CORNELII
LVMMENAEI à MARCA. Imprimi poterit. Sic attestor hac 6. Aprilis 1617.

Guilielmus Arents Poenit:

Gand. L. C.

ARGVMENTVM.

AMNON Dauidís filius, foedâ libidine instinctus, Sororem Thamaram
incaesto raptu polluit, & ludibrio habitam, abiectamque foribus
eliminat. Illa verò multùm queribunda Absalomo fratri iniuriam narrat, &
ferocem alioquin Iuuenem lacrymis suis magis magisque prouocat, vt
facinoris insolentiam puniat; Absalomus itaque Amnonem subdolâ
machinatione ad epulas euocatum, & porro temulentum sicarijs objicit, &
multis vulneribus confectum obtruncat; luget Regia \[\< Reiga\], & impio
in funere pij Regis lacrymis lessum iungit, & tragoediam claudit.



# Main



Personarum nomina.

AMNON. DAVID.

THAMARA. IONADABVS.

NVTRIX. NVNCIVS.

ABSALOMVS. CHORVS

≤line=7≥

# 1. ACTVS PRIMI

# 2. Scena Prima.

AMNON.

ADSVM, cubile languidum, & moestum larem

Pertaesus & faecunda curarum atria.

Thamara dolorem miscet; ah! Nequeo miser;

Thamara furorem inflammat, & me fascino

≤line=5≥ Occidit; ille risus & formae lepos,

Ille nitor, illa gratia & vernus decor,

Illae amulantes purpuram & rosas genae,

Oculique vinctaeque aureo mundo comae,

Et quicquid aegro triste cordolium facit.

≤line=10≥ Thamara! quid iterum insanio?excedat furor;

Non possum, amoris vulnus in venis alo,

Et carpor igni, qualis Inferno sonat,

Stridentis ollae ergastulo & cingit reos:

Abominatis qualis in Sodomis stetit,

≤line=15≥ Et stabit vsque putrido stillans vado:

Aut qualis illo pollices Lotho satas

Post fulmina atra, & tabidam caeli luem

Flammae impotentes ebrio immisit Patri.

Quali Sichemus Rector in Dinâ perit:

≤line=20≥ Qualis nepotes Beniaminios rotat,

Et hospitam ardent foeminam noxa dati.

Horresco referens, nec libet genio satis

Vlcus alienum scabere, cum tumuit meum,

Et tabe pressâ, more diri canceris,

≤line=25≥ Serpit per artus; scilicet nullum est super

Lenimem aegro pectori, & busto calet,

Et vsque & vsque busto inexpletum calet.

≤folio=A4≥

≤page=8≥

Ergo sepultus viuo, & hic manes meos

Lugere possum, nemo sic viuit tamen,

≤line=30≥ Quem nulla vel suspiria aut gemitus leuant.

Thamara! quid obstas? sola me Thamar iuuat,

Et obserati pectoris claues habet.

Succurre Thamar, spiritus tenues eunt.

Ah! quid moraris? si mihi vitam negas,

≤line=35≥ Suspiriosi pectoris follem exprimam,

Haustoque gemitu. pedibus accumbam tuis.

Miserere Thamar! sola tu aerumnas meas

Interpolare, sola tu flammam potes

Sopire, laesi pectoris viuam facem,

≤line=40≥ Et quicquid imis aestuat praecordiis.

Excede pestis, aduoca mentem miser,

Compesce Erynnes, si quis in mundo est pudor,

Arce pudendum crimen, & fraena impetum.

Germana Thamar fratris vt thorum impleat?

≤line=45≥ Vt misceat connubio incastum meo?

O sancta probitas! Virginem vt stupro occupem?

Frater sororem? fulmine hic sternat prius,

Et me rubente dextera feriat Deus,

Aut terra mihi dehiscat, & me differant

≤line=50≥ Orco immolatam victimam inferna canos,

Ante pudor, ante iura quam violem tua,

Legemque magnae Matris & fas & Deum.

Sed quid repugnas improbe? ah! frustra pius,

Frustra seuerus disputas; video satis

≤line=55≥ Meliora & aequus comprobo, sequor tamen

Deterius aliquid semper, & labem, & nefas,

Et quo profana cumque me lactat Venus.

Res dura Venus est, cum iuuentâ & ocio

Virent medullae, & tabe crudeli scatent.

≤line=60≥ Tunc cum furorem serua libertas fouet,

Et pascit aegrum vulnus, & curas alit

Semper recentes, nulla depressum leuat

Panaraea morbum, penitus inuadit fibras,

Atque vbi peredit, sequitur Inferno comes,

≤line=65≥ Lentoque passu lugubres campos obit.

Heu caeca rabies! heu mihi! perij miser,

≤page=9≥

Et restat aliquid semper in manes meos.

Vt vidi, vt ager occidi, vt malus furor

Abstulit amantem! perdidit fratrem Soror,

≤line=70≥ Nutuque ocelli, cuspide & iaculo magis

Strictim & potenter cordis effodit sinum,

Vitamque penitus, sanguinemque hausit meum.

Nunc morior, addet naeniam tumulo Pater,

Tibicinesque & praeficas, & ordine

≤line=75≥ Longo cupressos manibus statuet meis.

At forte Thamar lacrymas olim dabit,

Largumque deflens imbuet busti situm.

Quam tunc cubabo molliter! quantum ossibus

Et deteretur pectori virus meo,

≤line=80≥ Quod nunc in orbem saeuit! infoelix amor,

Quo nec potiri facile, nec iustum est mihi!

Quocunque vergit animus, in curas redit,

Quocumque nutant lumina, implentur sinus,

Purique Soles non magis lucent mihi,

≤line=85≥ Vt noctem opacam miscuit caecus puer,

Et torua Exynnis fumidam extinxit facem

In pectore isto luridam inuoluens stygem.

Sed cur querelas diuido in ventum meas?

Nec flammam in auras dissipo? ô malum! ô dolor

≤line=90≥ Pungentis oestri, qui mihi torquet iecur!

Thamara! quid obstas?qui mihi cumque est labor,

Expressus aegro viscerum suspirio

In te redundat, terge formosâ manu

Tabem perennem, detere hanc pestem fibris,

≤line=95≥ Expelle Erynnem, vulnus hoc, quantum patet,

Tibi relictum est; ô Dea! ô sidus meum!

Thamara! quid obstas? Thamara! ô fatum meum

Crudele! Morior! morior! & nunquam, tuis

Si non ab oculis, vlla me adspiciet salus.

≤page=10≥

**Chorus.**

≤line=100≥ NOn tot vario gurgite motus

Euripus agit, nec tot calidis

Ludit arenis Barbara Syrtis;

Non tot laues torquet ab vndis

Amphitrute caerula conchas,

≤line=105≥ Non tot pictos Methymna legit

Fata racemos; non tot grauidos

Gargara culmos, quot demerso

Pectore curas, longâ nexas

Vsque catenâ, vel quot penitus

≤line=110≥ Crudelis amor vulnera miscet.

Frustra placidos carpere somnos

Et lethaeo gurgite tentat

Semper vigiles mergere taedas,

Si quem Paphius laeserit Arcu,

≤line=115≥ Non inuita Cypride, pullus.

Cum nocturnis aurea bigis

Delia caecas temperat vmbras

Et vaga passim sidera fulgent,

Numerat longas tetricus horas,

≤line=120≥ Et, solicito nixus cubito

Suspirando viscera rumpit,

Tunc, cum nitido lutea vultu

Noctem & stellas occupat Eos

Spargitque rosas, deserit aegri

≤line=125≥ Taedia lecti, nescitque miser,

Quod nusquam auidas vitat Erynnes,

Intestino deditus hosti.

Nulla est lento panacaea malo,

Et perpetuo carpitur igni,

≤line=130≥ Quisquis vetitos arsit amores:

Quamuis Tyrio fulgeat ostro,

Et regali fretus lituo

Scribat populis iura sub actis,

Ipse aeternâ compede vinctus

≤page=11≥

≤line=135≥ Mollis pueri victima, noxae

Deditus, vdâ vilior algâ,

Importuno seruit amori.

Ridet, lacrymat, sperat, metuit,

Aestuat, horret, torpet, anhelat,

≤line=140≥ Rapitur, trahitur, figitur, haeret:

Vt dura silex, aut quae tumidis

Extat scopulis arida cautes:

Audet, trepidat, buxoque magis

Pallidus iterum vota remittit,

≤line=145≥ Semperque aliquid moret, & horret,

Qui pistrino cogitur isto.

Heu! quam mallet voluere saxum,

Aut praecipiti restare rotae,

Vrgere cauam protinus vrnam,

≤line=150≥ Inconsumptum praestare iecur

Miluo, aut aquilae semper hianti,

Tauri gelidâ rupe ligatus.

Aut si flammis omnia debet,

Mallet Siculos inter cineres,

≤line=155≥ Late grauidâ conditus Aetnâ

Spirare olidos vsque caminos

Et sulfureas voluere taedas.

Quid te curis frustra maceras?

Quid te exagitas nobilis Amnon?

≤line=160≥ Quis tibi vultum contrahit horror?

Ah! cur teneri stillant oculi,

Aut quis lacrymas concitat istas?

Dirum est aliquid, quodcumque doles,

Quod te centro pectoris vrit,

≤line=165≥ Quod nec flendo lenire queas,

Quamuis largo fonte madescens

Totam haurires pectoris vrnam.

Nunquam lacrymis satiatur amor,

Et si Oceano mergere tentes,

≤line=170≥ Nunquam labem diluis istam.

Heu me! vbi lepidae forma iuuenta,

Hilarique oculi, roseaeque genae,

Et quae te olim fingere pulcrum

≤page=12≥

Succo poterat lactea pubes?

≤line=175≥ Omnia dirus consumpsit amor,

Et crudeli tabe peredit.

Non iam trepidos figere ceruos,

Ne vacat altum lustrare nemus,

Qua frondosas implexa comas

≤line=180≥ Bersaba veteres arrigit ornos,

Non quadriiugos flectere currus,

Non difficiles radere metas,

Non & pariles stringere caestus,

Non baleares vertere fundas,

≤line=185≥ Aut pancraticos cogere nexus.

Nec dulcisona carmina citharae

Lenimen habent, aut grata lyra

Murmura possunt ducere somnos.

Inter lacrymas musica luget,

≤line=190≥ Etsi implacidas occupet aures,

Tetrica surdo fabula stridet.

Omnia vincit crudelis amor,

Et sperando vulnera nutrit.

Iacob timidae Matris alumnus,

≤line=195≥ Iussus patrium mutare solum,

Et diuersas quaerere terras,

Consanguine â Rachele calet,

Et connubij tempora pactus

Septem lentas transigit hyemes,

≤line=200≥ Tum morosi fraude Labani

Iterum longos deuorat annos,

Lectae thalamum virginis ardens.

Sampson valido robore fortis,

Cui ludus erat cominus vrsos

≤line=205≥ Stringere, & auidos sternere scimnos,

Aut mandibulâ caedere densos

Protinus hostes, vni potuit

Cedere culpae, blandoque sinu

Bellicis aegros mersit ocellos.

≤line=210≥ Illa arcanum radere crinem,

Et secretae forficis ausu

Cincinnatam verrere caluam.

≤page=13≥

Quid tunc animi, quid mentis erat

Inclyte Sampson? cum te longâ

≤line=215≥ Compede nexum, multa querentem,

Et conantem plurima frustrà

Garrula pellex prodidit hosti?

Ter conatus soluere restem,

Ter commissos vndique neruos,

≤line=220≥ Ter faemineum ludere furtum,

Semper casso robore fleuit.

Omnia vincit crudelis Amor,

Et nos tenero Marte triumphat,

Vnâ pictae cuspide pharetrae,

≤line=225≥ Vno iaculi vulnere fixos,

Oestri volucris forcipe laesos,

Quod sub medio pectore stridet.

Omnia vincit crudelis Amor,

Et nos puero cedere iustum est,

≤line=230≥ Qui nos vno fascinat oculo,

Nec semper eget cuspide & arcu,

Vt nos penitus figere possit.

Omnia vincit crudelis Amor:

Vos inuicto cedite Pullo

≤line=235≥ Verni Iuuenes, quos flore nouo

Poene inuestis sospitat aetas.

Fugite ô pueri, lubrica serpens

Inter virides sibilat herbas,

Et damnosum virus anhelat.

≤line=240≥ Si quem rapido strinxerit hamo,

Saepe indignos flebit amores,

Alto nimium vulnere fixus,

Et crudeli saucius oestro,

Quod sub teneras vsque medullus

≤line=245≥ Intima carpens, sugit vegetos

Vndique lumbos, & nos certo

Destinat Orco.

≤page=14≥



# 4. ACTVS II.

Thamar, Nutrix, Absalomus.

O Facinus! heu me! vindicem testor Deum!

O sancta probitas! O pudor! si vnquam tibi

≤line=250≥ Casto litaui pectore, & niueâ fide.

Crudelis Amnon! O mihi inuisum nimis

Nomen, caputque! mille quod diris satis

Nunquam agere possum, mille diris nequius.

Nunc fugio, mecum languor, & mecum dolor,

≤line=255≥ Et sera poenitentia, & curae graues,

Et quicquid aegri pectoris stringit fibras.

Caetera profanus abstulit prado mihi,

Florem iuuentae, fibulam, & caestum, & rosas

Verni pudoris, &, quod horresco loqui,

≤line=260≥ Crudele spolium Veneris incaestae nimis.

Hei misera Thamar! Regiae stirpis probrum,

Et pudor auitae gentis, & Patriae lues!

Quo me doloris saeua tempestas rapit?

Nutrix Compesce alumna mentis effranae impetum,

≤line=265≥ Collige furorem, quis tibi nocuit Deus?

Quis siderauit? Thamar: O mihi carum caput!

Nutrix. An fallor? an me somnio ludit dolor?

Vnde hic ocellis luror, & macies genis,

Ruptaeque nudo vertice, & lacerae coma?

≤line=270≥ Alumna, quis te laesit? aut tantum cui

Miseranda de te licuit? O nata! O decus

Regale nostrum! ô Virgo! Thamar. Quid me saucias?

Nutrix. Thamar! quis aegrimoniae caussam dedit,

Tantumque inussit pectori vulnus tuo?

≤line=275≥ Effare Virgo. Thamar: Laedis iterum? Nutrix. scilicet

Ego dolorem miscui, & noxae caput

Hoc dedo, sed quo crimine? Thamar. Auerte obsecro

Supplicia, remoue dexteram: Nutrix. Indulge prius.

≤page=15≥

Thamar. Quis noxiam te statuit? Nutrix: indulge mihi,

≤line=280≥ Per virginalem hanc purpuram. Thamar: occidis quoque.

Nutrix. Perij! quid obstas? per decentem hanc purpuram,

Et virginales fimbrias. Thamar. iterum ferit,

Et nescit, heu me! nescit! hoc olim fui,

Et virginalis purpura haec olim fuit,

≤line=285≥ Et virginales fimbriae, & virgo Thamar,

Nunc mulier! illâ dote me incaestus tulit,

Diramque inussit corpori labem meo.

Et ecce frater Absalom prodit meus,

Frater vterinus Absalom, quis me leui

≤line=290≥ Corripiat aurâ, turbines inter, Deus,

Et statuat, vbi me solus accuset pudor,

Tacitasque conscientiae poenas luam?

Nec conscius sit Absalom, & Absalom

Non erubescat, Absalom frater meus?

≤line=295≥ Absalom. Quis hic tumultus? fare, quid rerum est soror?

Thamar. Per hanc ego te dexteram. Absalom.fratrem rogas?

Thamar. Per has ego te lacrymas. Absalom. fare, impera:

Thamar. Per has ego te lacrymas. Absalom. cur non iubes?

Thamar. Miserere. Absalom. quid vis misera? Thamar. sic rectè vocas,

≤line=300≥ Miserere frater: Absalom. cur tibi madent genae?

Thamar. Ignosce frater. Absalom: parturit magnum haec malum,

Et nescio quid pectore obstipo gerat,

Dirum aliquid, vt nunc suspicor; faro ocyus

Germana, quid me voce perplexâ tenes?

≤line=305≥ Thamar. Lugere primum liceat, & consumere

Luctum recentem. Absalom. lacrymis olim vacat,

Nunc prome curam. Thamar: frater! Absal. abrumpe ocyus,

Quid me dolore incendis? Thamar. Ah! pudet loqui,

Et, ne quid vltra misceam; ah! taedet nimis!

≤line=310≥ Et, ne quid vltra misceam; ah! taedet nimis!

≤page=16≥

Absalom. Quid me enecas Germana? Thamar. permittè obsecro

Silere, tantum lacrymas terge meas,

Et ne pudorem prouoca. Absalom. quid hoc \[?\] mali est?

Opem rogat, deplorat, exorat, stupet,

≤line=315≥ Quod vult loqui, non audet, & semper cupit

Caelare quod vult eloqui, & pugnat sibi.

Germana quid me postulas? Thamar: fidem tuam

Imploro. Absalom. loquere. Thamar. non satis possum tamen

Absal. Conare saltem. Thamar:frater! Absalom: amplexum amove,

≤line=320≥ Nihil horum egemus, Thamar: parce. Absalom. Collapsa est,
iacet

Germana! sidus vnicum & decus meum,

Germana Thamar! Thamar: Absalom! Absalom: rursus dolet,

Et me querelis vrget, ac vellit comam.

Thamar. Cur non licebat emori? ó fatum! ô pudor!

≤line=325≥ Cur non licebat? Absal:fare, quid rursum tegis?

Thamar. Sepelire curam. Absal prome, lenimen dabo.

Thamar. Vis ipsa morbi superat & gaudet tegi.

Absalom: Quod me occupas insaniis? rursum iacet

Tham: Crudelis Amnon! Absalom: Tetigit. Tham: Atrox, impie,

≤line=330≥ Incaeste, abominabilis semper mihi!

Amnon! luuentae carnifex turpis meae!

Absalom: Frater? Tham: Tacere liceat: Absal: et rursum implicas.

Thamar: Frater pudorem rapuit incaestus meum.

Absal. Frater? Sorori Virgini? Thamar Parce obsecro.

≤line=335≥ Absal: Amnon Thamarae noxiam? & potuit ferus,

Et potuit? Amnon Virgini stuprum intulit?

Amnon? Sorori Virgini? & lusit tuo

Raptor pudore? spectat hoc, spectat Deus,

Et parcit igni ? fulmina & nimbos tenet?

≤line=340≥ Sed nunquid hic inultus vt fiebo puer,

Et ille diri sceleris & stupri satur

Nos in triumpho Veneris ad pompam trahet?

≤page=17≥

Nunc viribus opus Absalom, animis opus.

Exempla dabimus, venit in scenam prior.

≤line=345≥ Tu collige istam Mater. Tham: Occide obsecro,

Cui me reseruas? Absalom! Absal: Doma impetum,

Et temet in partem aduoca, noxâ caret

Extortus & depastus inuitae pudor.

Thamar: Consule pudori. Absalom: Tempera luctum Soror,

≤line=350≥ Non inquietum saepe lenitur malum.

**Chorus.**

QVis hunc tumultum turbat? ah! ringit, dolet,

AEstuat inexpletum Absalom, saeuit quoque,

Et temperare non potest animo satis.

Nescio quid intus agitet, hoc scio tamen,

≤line=355≥ Quòd ille vultus igneus spirat minus,

Nec ardet aliquid languidum: Regum dolor

Licentiâ nutritur, & praegnans nocet.

Thamara laceros effusa sinus,

Et vulsa genas, & tonsa comas,

≤line=360≥ Ah! virgineas nuda papillas

Fratrem tumidâ suscitat irâ,

Et se curis macerat aegris.

Luget totas anxia noctes,

Et se calidis explet lacrymis.

≤line=365≥ Stridulus aequat curam Ascalaphus,

Et respondet carmine diro

Solo recti culmine sidens.

Gaudet tenebris aliturque dolor,

Et se exercet noctis in vmbrâ,

≤line=370≥ Quando alituum, pecudumque genus

Grato indulgent corpora somno

Cum mutus ager maeret & vdo

Colligit artus bucula campo,

Aut pallentes ruminat herbas

≤line=375≥ Cum furtiuos lasciua choros

Delia Latmo monte frequent

≤folio=B≥

≤page=18≥

Et suspensa lampade restat.

Tunc in pullo syrmate nigris

Tincta venenis lurida macies

≤line=380≥ Omnia culpat, longumque furens

Crudele solum, crudele salum,

Et crudeleis etiam Superos

Oris nimium libera clamat.

Frustra rutilo sternitur ostra,

≤line=385≥ Frustra roseos spirat odores

Lectica mali foeta laboris,

Et tot lacrymis ebria semper.

Gliscit miseros flamma per artus

Semperque nouo vulnere stridet

≤line=390≥ Altè virides pasta medullas.

At non gaudet paupere tecto

Lugubris Ate, luctuque fero

Regum tumidas obsidet arces.

Ibi purpureos scandit thalamos

≤line=395≥ Inter medias saeua cohortes,

Et tot vigiles vndique peltas;

Mox Tenareis horridat aedis

Nubilat vmbrâ triste lacunar,

Et tetra nimis somnia spargit.

≤line=400≥ Ludit vacuo phasma cerebro,

Et per noctem cura recursans

Pectora Regum lancinat oestro!

Tunc cum nitidum mane fenestras

Intrat, & almo Lucifer ortu

≤line=405≥ Phoebi rutilos prouocat ignes,

Vrget miseros, passumque aequans

Haeret lateri damnosa comes,

Et per mediam voluitur aulam.

Assidet altis inuisa thoris,

≤line=410≥ Tractatque dapes, crudamque nimis

Laetis aloen stipat cyathis,

Turbatque hilarae gaudia mensae.

Nec timet ipsos impia fasces.

Et suggestum scandere velox

≤line=415≥ Iusto arbitrio toxica miscet.

≤page=19≥

Ergo auspiciis omnibus instat

Semper nostris aemula votis,

Et nos vario turbine versat.

Foelix animi, qui securis

≤line=420≥ Ludit in hortis, interque rosas,

Et virginei lilia campi

Vitae integros exigit annos.

Ille innocui candidus animi,

Propter gelidae frigora lymphae,

≤line=425≥ Laetâ streperi fontis in vmbrâ

Curas alacer dissipat omnes,

Etsi incocti fellis inhaesit

Aliquid, lepido carmine soluens,

Importunas turbat Erynnes.

≤line=430≥ Non ille graues verno accubitu

Colligit amens intemperías,

Nec suo in ostro lurida sentit

Interrupti taedia somni.

Quid tamen isto murice viuum,

≤line=435≥ Pictumque magis, vel quae talis

Purpura Regum, quamuis Tyrio

Lotae recenter sanguine stillet,

Et Sidoniâ bis tincta manu

Vernet puris aemula violis?

≤line=440≥ Tunc vt aprico gramine surgit

Numerat densas ordine corylos,

Aut innectit vitibus vlmos,

Aut eduras inserit aptè

Subigitque pyros, aut inducit

≤line=445≥ Musco viridi fontibus vmbras,

Aut in tonsâ vinctus oliuâ

Spectat timidas errare boues,

Aut distentas lacte capellas

Aut compulsas miratur apes

≤line=450≥ Miscere vago proelia ludo.

Mox sub patulae tegmine fagi

≤folio=B2≥

≤page=20≥

Cum sol rapidos strinxerit aestus,

Gremio teneros colligit Agnos,

Aut sub calidi sidere Cancri

≤line=455≥ Spoliat niueo vellere Matres.

Foelix iterum, qui sub tugurî

Tegmine raro, Regum tumidas

Deridet opes, & se propria

Virtute tegit, speratque nihil,

≤line=460≥ Metuitque nihil, nec felle nigro

Dolet alterius rebus opimis,

Et sua tantùm commoda spectat.

Quis ille vultu tumidus orchaestram quatit?

An fallor? ore liuido, incessu vago

≤line=465≥ Meditatur iras Absalom; praegnans malum est.

# 6. ACTVS III.

Absalom.

FRAENARE non possum impetum, iustus dolor

Vrit medullas penitus & bilem coquit.

Hinc pectus igni flagrat, & flagrant genae,

Et ore toto fellis apparent notae.

≤line=470≥ Crudelis Amnon! pullus Inferni! scelus!

Heu! innocentum Virginum praedo nocens,

Dirarum alumnus, caute peregrina satus!

Egregia vero spolia funestus tulit,

Caestum sororis, sibulam, & laceras comas,

≤line=475≥ Captae puellae lacrymas, & languida

Suspiria, & quae castus abrumpit labor,

Lamenta, quaestus, & verecundas preces,

Et quicquid vltra suadet aut cogit dolor.

Dabimus sorori victimam, inueni modum,

≤line=480≥ Et dabimus Orco, poscit Infernus reum,

≤page=21≥

Diri architectum sceleris; inueni popam,

Qui fodicet ense latera, qui sternat sacrum,

Et iugulum hiulcans sanguinem late exprimat,

Et impiato polluat tabo manus.

≤line=485≥ Crudelis Amnon! Impie, intestabilis,

Leno sororis, stemmatis nostri lues!

Dabitur quod optas, sanguine implebo sitim,

Et prurientes caede praeuertam manus.

Nam post stuprum sororis, exiguum est tibi

≤line=490≥ Haurire iugulum Fratris, & capite meo

Ludere; cruenta belua! ingrediar priùs,

Diramque arenam sanguine inspergam tuo.

Quo me rapit Megaera? supplicium luet,

Nec dextera Regum cadet, sicariis

≤line=495≥ Deuotus, atque ergastulis, patriae latro.

Non purpura illum, aut floridum trabeae decus

Non vlla Fratrum gratia, aut meritum Patris

Eripere possunt, nobiles poenas dabit,

Et sanguine atro diluet stupri nefas,

≤line=500≥ Si tanta labes dilui à quoquam potest:

Nam plura debet: different truncum canes,

Et tabe dira vultures sternent agros,

Et sacer erit, quencumque foedarit, locus.

Ergo agite pugiles, cum meraco languidus

≤line=505≥ Nutabit Amnon, vulnere inflicto cadat,

Haurite caesim latera; quid pallor genas

Occupat, & ossa gelidus incursat pauor?

Haurite penitus, sternite, instabo super,

Et deuiantem spiritum calce exprimam.

≤line=510≥ Famuli. Paremus alacres, Absalom mandat scelus.

≤page=22≥

**Chorus.**

NON sic hispidus imber

Inter nubila stridet,

Quando dira corusco

Vis libramine iactat

≤line=515≥ Illaetabile fulmen:

Non sic Aetna remugit

Tortis horrida saxis,

Cum spirantibus Euris

Flammam sulfura lambunt,

≤line=520≥ Et tot follibus haustis

Tetros aura caminos

Inter saxa volutat:

Non sic Barbara Tethys

Totis murmurat vndis,

≤line=525≥ Et cana aequora pulsat;

Aut surdis Catadupis

Nilus rector aquarum

Praeceps omnia turbat:

Non sic ardua Sine

≤line=530≥ Vastum mugijt olim,

Cum diuina sub auras

Latè Buccina clanxit;

Cum fumantibus vmbris

Montem cingeret horror,

≤line=535≥ Cum sub numine tanto

Rupes scabra dehiscens,

Longo fracta tonitru

Crebros volueret ignes.

Quid nunc omnia dicam

≤line=540≥ Vel quae lurida terrent,

Aut incondita strident?

Non sic latrat in Orco

≤page=23≥

Nigros pasta colubros

Torui belua rictus,

≤line=545≥ Custos lugubris aulae:

Non sic Eumenis atris

Centum sibilat hydris,

Vt qui bile refusâ

Laxat froena dolori,

≤line=550≥ Et non continet aestum.

Quisquis pauerit istam

Nudo pectore flammam,

Diro vulnere feruet.

Clamat, ringitur, ardet,

≤line=555≥ Frendet, saeuit, anhelat,

Et se dissecat amens,

Et tot vermina cordis

Tetris motibus explet.

Nulli parcit Erynnis,

≤line=560≥ Et foecunda veneni

Cunis poenè sub ipsis

Vel collactea diro

Tingit viscera tabo,

Et serpentibus implet.

≤line=565≥ Nempe & saepe bonorum

Rara est gratia Fratrum,

Et Germana suauè

Rarò basia spirant.

Cain primus acerbos

≤line=570≥ Tinxit sanguine cultros,

Et fraterna cruentus

Hausit viscera praedo,

Durâ durior orno,

Saeuo saeuior hydro,

≤line=575≥ Longo funere dignus,

Et tabescere longùm

Semper vulnere crudo.

Nondum viderat auras,

≤folio=B4≥

≤page=24≥

Et commissa gemello

≤line=580≥ Esau proelia tentat,

Et crudelis anhelam

Scindit vipera matrem

Diro noxia morsu.

Tum praeuentus ab ipso,

≤line=585≥ Cum venabula iactat,

Et se exercet in agro,

Iussus subdere collum &

Sceptri iura paterni,

Frustra liuidus ira

≤line=590≥ Fratrem destinat vmbris:

Et iam figeret oestrum,

Et per viscera nudos

Saeuus cogeret enses,

Si non abditus esset,

≤line=595≥ Et celante Rebecca

Tutis protinus Huris

Carus degeret hospes.

Nempe & castus Ioseph,

Dulces inter ephoebos

≤line=600≥ Longe dulcior vnus,

Et vere aurea proles,

Fratrum iurgia passus,

Bullae tegmine nudus,

Atque insignibus almis

≤line=605≥ Tetro moeret in antro,

Et suspiria ducit

Patri flebilis infans;

Illi fraudibus apti,

Tingunt sanguine laenam,

≤line=610≥ Obtruduntque Parenti,

Si fors nosceret illam,

Bruto sanguine mistam.

Ille affectibus ardet,

Tractat, vellicat, horret,

≤page=25≥

≤line=615≥ Atque illacrymat amens,

Et se funere acerbo

Longos macerat annos.

Sed trux Abimelechus,

Saeuo barbarus ausu,

≤line=620≥ Fratres enecat omnes,

Septemque ordine denos

Saxi in margine caedit,

Atque aspergine salsa

Tristes lubricat herbas.

≤line=625≥ Iephte nobilis heros,

Tantùm obnoxius vni,

Prudens caetera, culpa,

Fratres vitat acerbos,

Mox verso ordine rerum,

≤line=630≥ Saepe & saepe vocatus

Regni sumit habenas,

Dignus fascibus illis,

Et gestamine claro.

Dauid maximus inter

≤line=635≥ Magnos vndique Reges,

Prima pube virescens,

Intra castra repertus,

Durae verbere linguae

Fratri vapulat aegro

≤line=640≥ Iussus pascere tauros,

Et compellere hibisco

Haedos vbera tentos.

Sed non attinet omnes

Rerum voluere fastos,

≤line=645≥ Et sat credimus omnes,

Quam sit rara bonorum

Semper gratia fratrum.

Tunc maiora videbunt

Nostri exempla nepotes,

≤line=650≥ Cum succreuerit aetas

≤page=26≥

Toto Martia ferro,

Ferro durior ipso.

Tunc exercitus horrens

Pictis stabit in armis,

≤line=655≥ Atque in mutua fratres

Ducent vulnera turmas.

Tunc feralis Enyo

Nota ludet arena

Et transibit in orbem

≤line=660≥ Diro tessera signo.

Heu! impressa volabunt

Tetris labara echidnis,

Summo vndantia conto.

At tu nobilis Amnon,

≤line=665≥ Multis flebilis olim,

Vano ludis in ostro,

Aut in flore caduco,

Dulces inter Amicos,

Crebro instante culullo,

≤line=670≥ Bacchi pocula libas,

Et laeta ocia ducis.

Non te lurida Thamar,

Casti nuda pudoris,

Non te incaesta libido

≤line=675≥ Tantis empta periclis,

Mentem aduertere cogunt?

Et nunc imminet hostis,

Et te lubricus ensis

Certo vulnere figet,

≤line=680≥ Latè viscera scindens.

Nec te vinula Cypris

Tutis proteget armis,

Non te purpura viuo

Ardens murice, non te

≤line=685≥ Clarae stemmata Gentis.

Debes omnia morti,

≤page=27≥

Quae te passibus aequat

Longè pessima Erynnis.

Heu me!crebra dolonum

≤line=690≥ Inter verbera specto

Tinctos sanguine riuos

Diram spargere mensam!

Heu committere potos

Illaetabile bellum!

≤line=695≥ Heu mel Dauide natos

Totis feruere campis,

Et vitare tumultum

Semper flebilis ausi!

Heu! quod nulla relicto

≤line=700≥ Restat gratia fratri!

Qui tot vulnera debet,

Saeuo vulnera stupro

Quot complexibus olim

Aegram strinxit Amicam.

≤line=705≥ Eheu! occidit Amnon

Semper flebilis Amnon,

Et decreta bonorum

Stat sententia Diuûm,

Certis abdita fatis,

≤line=710≥ Qui libramine iusto,

Etsi laedere tardi,

Semper crimina plectunt.

≤page=28≥

# 8. ACTVS IIII.

Dauid, Absalomus.

EX quo Gethaeum, numine haud vano, ducem.

Vasta Gigantem mole prostraui solo,

(Quando profanam mysticis harpen tholis,

≤line=715≥ Conum, aspidemque, & baltheum insignem notis,

Opima spolia patrio retuli Deo)

Me pectus implet masculum, & gnauus vigor,

Et semper aliquid Martium genio placet.

Hinc mille per discrimina, & rerum vices,

≤line=720≥ Et cruda Soceri taedia, & longos dolos

Iudaea sceptra sorte diuina tuli.

Nunc vero nulla cura me vexat magis,

Quàm quae subactam respicit Gentem meam,

Aut cara tangit pignora, huc instat labor,

≤line=725≥ Huc opus, vt olim purpuram dignè gerant

Sacrumque lituum rite submittant Deo,

Insigne capitis regium, & sella decus.

Ille inter astra flammeo nixus throno

Nutu gubernat omnia, & Regum Pater

≤line=730≥ Torquet serena nubila, aut nimbos quatit,

Et dura tantum pectora obliquus ferit,

Nec dirimit humiles fulmine aut igni preces.

O magne rerum Genitor! ô mundi arbiter!

Serua nitentem hanc purpuram, sceptrum rege,

≤line=735≥ Et filiorum examina, & focum, & larem,

Et quicquid humeris vndique incumbit meis.

Tibi refundo haec omnia, & numen tuum

Supplex adoro; scilicet nunquam dolet

Quemcumque ocelli florido nutu beas,

≤line=740≥ Hilarique vultu sospitas, manu foues.

O parce Genitor! parce, & aerumnam leua,

Quam nostra geminant crimina, & noxae grauant.

Heu me! quod vnquam hoc excidit nato meo!

Qui longa in aeuum labe respersit genus

≤page=29≥

≤line=745≥ Et stemma nostrum, Veneris incastae reus!

Cur non amores vertit aliorsum suos?

Cur lusit vnquam sanguine infoelix meo?

Vt deperiret virginem agnatam sibi,

Et raperet, & foedaret amplexu sacro?

≤line=750≥ Quam metuo, ne efficaciter tandem luat,

Et aliquis intra viscera hoc quaerat nefas.

Non semper auido fulmine inuadit Deus,

Nec semper ipso in limine abrumpit scelus,

Exspectat vsque, & vsque, nec parcit tamen,

≤line=755≥ Et si obstinatos viderit, tandem ferit.

Nunc ergo, siqua gratia à caelo venit,

Et si qua pietas imperat tecum Deus,

Ignosce Iuueni, Lubricam aetatem vides,

Et ire pronam, blanda quò lactat venus,

≤line=760≥ Aut genius acer turbat, arridens malo,

Et semper audax perpeti, & facere nefas.

Et me Venereus ille naeuus transiit,

Heu me! quod vnquam potuit! & thalamum impudens

Miseri Clientis sanguine impleui & stupro.

≤line=765≥ Auerte noxam Domine, supplicia accipe,

Et semper vdas lacrymas, toti sinus

Implentur istis, luridam aerumnam vides,

Maciemque, & aegri pectoris curas graues,

Et quicquid animum mollit aut lenit scelus.

≤line=770≥ Peccaui! & an diffitear? & crimen meum est,

Quod fecit Amnon, publicum exemplum dedi,

Et Bethsabaea strauit incaesto viam.

Ignosce miseris, si tamen nec flecteris,

Et impiato destinas Orco reos,

≤line=775≥ Me sterne toto fulmine, absolue alterum,

Et capite in vno vindicem exerce manum.

Vt viuat Amnon obsecro, & meliùs regat

Gestamen istud, inclytum imperij decus,

Et semper vnum defleat, nullum scelus

≤line=780≥ Instauret, & periculo sapiat meo.

≤page=30≥

An fallor? anne huc Absalom tendit gradum?

An rursus adfert crimina, & Fratrum dolos?

Heu me! quid iterum parturit nati venus?

Quid nunciat rursum Absalom? Absalom. Salue Pater.

≤line=785≥ Saluete Proceres. Dauid. Fare, quid vis Absalom?

Absal. Haerere primùm liceat in collo Pater,

Et stringere ista genua, & amplexum tuum.

Dauid Quid ille poscit ambitus? Absal Pauca obsecro.

Tondentur agnae Geniter in villis meae,

≤line=790≥ Si rusculum, si vernus hic annus placet,

Dulces susurri nemoris, & campi nitor,

Et murmur auium, & lenè currentes aquae,

Et cornu amoenum copiae, & puri Dies,

Diuerte, turres regias muta semel,

≤line=795≥ Et plusculum aurae liberae, & tenuis bibe.

Dauid. Frustra peroras Absalom, magnum est onus

Rex, & Clientum turba, Absal. Quid restas Pater?

Dauid. Nolo molestus esse. Absal. Non eris Pater;

Concede Nato. Dauid. Parce, nequicquam facis.

≤line=800≥ Absalom. Vt liceat ergo Fratribus saltem rogo,

Vt veniat Amnon Dauid. Scilicet. Absal. Frater meus

Vt veniat Amnon, ducat vt carum gregem,

Et tot meorum pectora vt liceat mihi

Dissauiari. Dauid. Laudo amorem candidum.

≤line=805≥ Absalom. Sed veniat Amnon. Dauid. Amove istam dexteram.

Absalom. Vt Frater Amnon veniat actutum obsecro,

Vt bibat in hortis dulce temetum meis,

Vt auspicetur prandium, & largas dapes,

Quas ferme inemptus rusculi vbertas tulit.

≤line=810≥ Dauid. Concedo Nate. Absal. Gratulor, praeda est mea,

Et capta nostras belua intricat plagas,

Bene est, tenetur, claudet hic missus aper.

≤page=31≥

**Chorus.**

NVLLA vis tantas agitat procellas,

Vt nihil Phoebus radio moretur

≤line=815≥ Nubila, aut pullas hyades, vel haedos

Lucifer puro rutilans in ostro.

Saepe cum caelo tonuit subacto

lupiter, telum quatiens trisulcum,

Mitius sudum sequitur fragorem,

≤line=820≥ Mollius vernant Zephyri per agros,

Et breues inter violas strepentes,

Aut graues thymbras, animas suaues

Vndique inspirant, & amica castis

Mella diffundunt apibus, maritant

≤line=825≥ Herbidos foetus, & amoeniores

Graminis hortos.

Saepe cum furuum stetit omne caelum,

Et putri cinctum nebulâ repentè

Aureus Titan micuit per vmbras,

≤line=830≥ Et citò hiberni posuere venti.

Absalom vultu placidus sereno

Regios stringit Proceres & ambit.

Laeta frons spondet niueos amores,

Spondet an fingit magis? & sub isto

≤line=835≥ Vinulo aspectu scelus inquietam

Nubilat mentem, veluti comantes

Igneus serpens latet inter herbas?

An satis diri sceleris peractum est,

Et ferox Amnon cupidas Erynnes

≤line=840≥ Virginis stupro satiauit vno?

An nihil restat magis expiandum?

Parcite o Diui, metuo periclum,

Et nouos ira veteris tumultus,

≤page=32≥

Scutaque & nudos gladios, & hastas,

≤line=845≥ Et tubam, & Martis fera signa; nunquid

Excidit Thamar Iuueni superbo?

Nunquid incaestum scelus, & perennes

Lacrymae semper memoris puellae?

Non bibit Lethen dolor ociosus,

≤line=850≥ Et sitibundam rabiem medullis

Nutrit, & nunquam satur est, & olim

Suscitat ignes.

Blanda frons, dulces oculi, sereno

Risus obtutu simulare possunt

≤line=855≥ Omnia, & nutu lepido venenum

Condere abstrusum, rabiemque & atro

Felle distentum vomicae tumorem.

Filius Neri, generosus Abner

Inter amplexus medios, & inter

≤line=860≥ Verba fucatae speciosa linguae

Inguine abrupto cecidit peremptus,

Credulus cauto nimium Ioabo,

Quem pio luctu populus dolentum

Neniae longa tumulat querela.

≤line=865≥ Tunc inexpletum queribundus altos

Traxit in lessum gemitus, & vdis

Impigros manes lacrymis obiuit

Rector aeternae, dominusque Gentis,

Et gener duri placidus Saulis,

≤line=870≥ Et vale longum generose dixit

Et vale longum generose miles,

Fata non vinctis manibus tulisti,

Vt solent Martis tumidi Clientes,

Vt solent Reges alacri duello,

≤line=875≥ Cum ciet pugnam ferus aeneator,

Et tubae latè sonitum dedere.

Saruiae natos cruor ille damnat,

Sanguinem, luctum lacrymas refundet

Noxa crudeles habitura diuos.

≤page=33≥

≤line=880≥ Dixit, & summo gemitu litauit.

Nec minus peccat tamen, & doloso

Crimine insanos properauit ausus:

Castus Vrias, Dominae inquietem

Passus, & lecti scelus impudici,

≤line=885≥ Notus in Reges animi fidelis,

Principis vultu meliore captus

Sanguine incoestat misero penates

Regios, & te vaga Bethsabee

Damnat aeternum sceleris pudendi,

≤line=890≥ Caesus ad Rabbam glomerante bello,

Dauidis nostri scelere & paratu,

Quem Deus longos tueatur annos,

Noxae vt integrum scelerisque iussit

Tollere abiectos animos & vdis

≤line=895≥ Semper oppressos lacrymis ocellos.

Heu! quot attraxit gemitus profundos!

Quidvè non dixit miser, aut peregit,

Quando nocturnas acuens querelas,

Fletibus lauit thalamum profusis,

≤line=900≥ Aut acri dorsum subigens flagello.

Ilicò noxam grauioris ausi

Vndique tersit.

Non ita infoelix reparauit Amnon

Nobilis stupri scelus impiatum,

≤line=905≥ Cum dolo morbum simulans, pud orem

Virgini extorsit nimium querenti,

Et breui ludo satiatus, aegri

Pectoris fastu repulit dolentem.

Crimina & fraudes meditantur Aulae,

≤line=910≥ Et pios quamuis dominos adorent,

Nescio quanam ratione fallant

Semper aut ludant genio maligno.

Absalom certè nimiùm profusus

Gratiae & blandi nimiùm leporis,

≤line=915≥ Callido nunquid gremio dolorem

≤folio=C≥

≤page=34≥

Nutrit & caecos renouat tumultus?

Nunquid instaurat scelus & laborem? \[\< aborem\]

Suspicor, diro grauidas veneno

Pandet Erynnes.

≤line=920≥ Parcite ô tandem Superi precamur;

Absalom fastu posito quiescat,

Leniat Thamar veterem querelam,

Nec suos manes ferat insolenter;

Impudens Amnon, scelerum repertor

≤line=925≥ Virgines nunquam repetat pudicas;

Et pij natos studium parentis

Sospitet omnes.

# 10. ACTVS V.

Dauid, Ionadab, Nuncius, Filij Regis.

Dauid. NEscio quid hoc sit, maereo, & libet queri,

Et sponte lacrymis humidi turgent sinus,

≤line=930≥ Nescio quid intus agitet insanus dolor,

Me respicit tamen salus, & publica, &

Priuata nutu prospero instaurat Deus.

Nati inter epulas mutuo amplexu calent,

Et paribus animis lene temetum bibunt

≤line=935≥ Aut inter vmbras florido accubitu sedent,

Et fabulis secura ducunt ocia,

Laruae inquietant interim pectus meum,

Et mille per vaesanias torquent caput.

Quid hoc malorum est Ionadab? lonadab. Vanus timor

≤line=940≥ Saepe angit animum. Dauid. saepe praesagum mali

Pectus dolores sensit ante ictum suos.

Ionadab. At saepius ludibrio totum stetit,

Quod turbat intus viscera aut mentem rotat.

Dauid. Auertat omen placidus à nobis Deus,

≤line=945≥ Et seruet istam purpuram & Natos meos.

Ionadab. Laeti sub vmbris garrulos miscent iocos.

≤page=35≥

Dauid. At saepe lepidos iurgium mutat sales.

Ionadab. Fratrum inter epulas? Dauid. Saepè fraternus furor,

Facili excitatus nauseâ, stragem dedit.

≤line=950≥ Ionadab. Vino licebit lauere, si quid nauseat

Dauid. Bacchus furorem instillat, atque hilares schyphos

Turbat frequenter. Ionadab. Barbaris iste est modus.

Dauid. Saepe & Iuuenibus, dum calent animi mero,

Et largus iste ludit in venis tepor.

≤line=955≥ Sed ecquis ille turbido currens gradu?

Heu me! quid adfert? lacrymat! pallet, stupet,

Defixus haeret. Nunc. hei mihi! Dauid. quid nuntias?

Quid expauescis? Nunc. filios omnes tuos!

Dauid. Heu! heu! quid illos? Nunc. filios omnes tuos!

≤line=960≥ Dauid. Heu me! quid adfers? filios omnes meos?

Nunc. Crudelis hausit gladius. Dauid. O Superi! Nunc. Titus

Omnes peremit Absalom. Dauid. Perij quoque.

Nunc. Omnes meraco languidos Iuuenis ferox

Oppressit, & ferro obuios letho tulit.

≤line=965≥ Dauid. Nullus meorum superat? Nunc. Vnus Absalom,

Diri arbiter spectaculi. Dauid. Haud ille est meus.

Hoc ergo ritu regias celebrat dapes?

Sic ille stringit oscula? Amplexus fouet?

Nec habuit, vnde munera aut ludos daret

≤line=970≥ Aliunde? vere nobiles missus dedit.

Omnes peremit Absalom! Ionadab. si credere

Fas est. Dauid. & vnus Absalom omnes tulit.

lonadab. Credo quod Amnon solus extinctus iacet,

Alij superstant. Dauid. Absalom omnes tulit!

≤line=975≥ Ionadab. Illum sorori victimam misit suae,

Quo nomine alios? Dauid. Absalom omnes tulit,

Nimis cruentus Absalom! lonadab. Parce obsecro.

At ecce natos video confertim tuos

Glomerare cursum. Dauid. Nuncquid Amnonem vides?

≤line=980≥ An inter illos aliquis est Amnon meus?

Filij. Hei Genitor! David. Heu me! filii! Filij. Pater! Pater!

Dauid. Sed eccubi Amnon, eccubi est Amnon meus?

≤folio=C2≥

≤page=36≥

Vbi haeret Amnon? Filij: Genitor! Dauid. an superat tamen?

Filii. Illum inter epulas Absalom. Dauid. quid Absalom?

≤line=985≥ Quid inter epulas Absalom? Filij. noli magis

Vrgere Pater; Illum inter epulas Absalom!

Heu inter epulas Absalom! Dauid. Illum Absalom

Quid ille? Filij. diro Barbarus strauit modo.

lonadab. Diriguit ecce penitus, atque inter suos

≤line=890≥ Collapsus, aegro viscerum motu stupet.

Dauid. Ergone certum est? occidit? letho occidit?

Vino sepultus occidit? quis vulnera

Lauit? quis oculos clausit aut vnxit tuos?

Quis collocauit marcidum in rosâ caput?

≤line=990≥ Artus in ostro? quis dedit violas super

Et lacrymas? quis naeniam & lessum intulit?

Et penitus hausto murmure incubuit tibi?

Nate! ô voluptas vnica! ô robur meum!

O dulce columen generis! ô regni decus!

≤line=995≥ O cara soboles ! dulce praesidium meum!

Vbi te requiram? scilicet nunc Absalom

Ducet me in hortos, scilicet nunc Absalom,

Fratrum tyrannus Absalom, pestis, lues!

Ionadab. Obstupuit iterum, non capit modum dolor,

≤line=1000≥ Heu me! quis illum vendicet nobis deus,

Sceptrisque reddat? ô Deus! serua ducem.

≤page=37≥

**Chorus.**

NEscio quali sidere, vel quo

Numine diuûm Lubrica Regum

Purpura semper sanguine stillat,

≤line=1005≥ Nec satis vno murice pota est.

Fratrem alterno crimine vicit,

Qui Gessurâ Coniuge natus

Implet trepidas sanguine mensas,

Et securum violans Genium

≤line=1010≥ Inter cyathos vulnera quaerit.

Quis! io Superi! talia vidit?

Aut quis fecit talia lictor?

Tunc cum vino languidus iret

Et ferueret crapula, sensit,

≤line=1015≥ Gelidos intra viscera cultros

Haustis laterum cratibus Amnon,

Nec pruis aegros sustulit oculos,

Quam Taenaream cerneret ollam,

Et Cocyto mergeret artus

≤line=1020≥ Longum incaesti criminis haeres.

Hac temetum mercede bibunt,

Qui neglecto temporis vsu,

Et contemptis omnibus horis

Aut in violis aut in myrto

≤line=1025≥ Marcida segnes vina coronant.

Tunc cum puro liquitur haustu

Bacchus lepida ridet in vrna:

At cum bibulam farserit aluum

Figit dentem more colubri,

≤line=1030≥ Mentemque sua statione mouens

Obruta latè viscera scindit.

Baccho abstinuit, quisquis sapiens

Mundi incerta sudat arena,

Et se studio macerat acri.

≤folio=C3≥

≤page=38≥

≤line=1035≥ Nemo hos latices impunè bibit;

Noach superans omnibus vndis,

Nondum noto laesus Iaccho,

Nimiumque mera proditus vua

Picto iacuit nudus in ostro,

≤line=1040≥ Tota (indignum) pube retectus.

Lotus trepidis liber Sodomis,

Ille Angelico numine ductus,

Et securo clausus in antro

Cum libaret dulce meracum

≤line=1045≥ Crebrò geminans vina culullo.

Heu! concepto protinus igni

Implet geminas foetus alumnas,

Et virosos seminat hydros,

Digna incasto germina lecto.

≤line=1050≥ Tum quoque Nabal Rusticus amens

Tot camporum sordidus haeres,

Et Carmelo indignus, & illâ

Coniuge, quam nunc Regia adorat,

Quam connubio iunxit propriam

≤line=1055≥ Nostrae Solymae septuchus herus.

Ille immenso captus Iaccho

Inter notas sibilat agnas;

Mox in tonso vellere stratus

Vino grauidam dissipat animam,

≤line=1060≥ Et purpureo flumine ructat.

Potat musti dulce venenum

Quisquis nescit parcius vti,

Teleque magis saeuit acuto

Clausa angusto crapula stomacho,

≤line=1065≥ Et se partes vexat in omnes.

Foelix animi, quem nulla iuuat

Indigestae Mattya coenae,

Ridetque magis casto in thalamo

Mundi accubitus vile salinum,

≤line=1070≥ Aut potus aquae, quam de gelidis

≤page=39≥

Verna pudicus fontibus hausit,

Aut si mauult, hilari cyatho,

Quas ipse suis legit manibus

Non immodicas imprimit vuas,

≤line=1075≥ Semperque sibi constat & animi

Integer, aureos exigit annos.

At tu infoelix optime Regum,

Quem non vno funere mactat

Bustum miseri flebile Nati;

≤line=1080≥ Quis enim tanto modus in luctu?

Lacrymat, queritur, postulat, vrget,

Et se affectus mutat in omnes;

Et nunc obiens triste cadauer

Votis superos inuocat aequos,

≤line=1085≥ Et se insanis questibus explet,

Si forte velint; sed eum casso

Murmure luget, nec respondent.

Omnibus aequi votis Superi.

Ergo luctus integrat amens,

≤line=1090≥ Aut fractis singultibus haerens

Anima viduos occupat artus,

Et cum lacrymis oscula figit.

Quid te exagitas maxime Regum?

Frustra pius es, nec suppliciis

≤line=1095≥ Flectitur vllis impia Clotho.

Sed nec fletus audiet istos

Durus miserae Frater Thamarae,

Heu! cui lessum debes alium,

Et lamentum nobile, quando

≤line=1100≥ Toto fugiens aequore campi,

Mulae picto tergore fidens

Intricatus fortè capillum,

Dirum è quercu pendebit onus,

Et tergemina cuspide fixus

≤line=1105≥ Soluet stolido pondere terras,

Omnem natus perdere frugem:

≤page=40≥

Hoc Saruiadae lancea debet.

Aliò lacrymas flectite vestras

Moestae Isacides; plangimus Amnon,

≤line=1110≥ Plangimus eheu! plangimus eheu!

Et tibi nostrae stillant lacrymae.

Plangimus Amnon, plangimus Amnon,

Et tibi crinem soluimus omnes;

Aut si mauis vertice tonso

≤line=1115≥ Nos exequias ire dolentes,

Accipe crines, accipe lacrymas.

Accipe crinos, accipe planctus

Fusco violas murice tinctas,

Et supremo funeris actu,

≤line=1120≥ Rorida gelidis oscula labris.

Plangimus Amnon, plangimus eheu!

Et consumpto denique luctu

Hunc tibi lessum claudimus, eheu!



# Back



FINIS.

