# Front



DANIELIS HEINSII

AURIACUS,

Sive

LIBERTAS SAUCIA.

Accedunt eiusdem

IAMBI

Partim morales, partim ad amicos, partim

amicorum causâ scripti.

\[Vignet: Corona mentis veritas, ala est fides:

Utroque quisquis nititur caelum petit\]

LUGDUNI BATAVORVM,

Apud Andream Cloucquium,

sub signo Angeli Coronati.

ANNO M.D.CII.

ILLUSTRISSIMIS, NO-

BILISSIMIS, AMPLISSIMIS,

POTENTISSIMISQUE

HOLLANDIAE ET

WESTFRISIAE ORDINIBUS,

Dominis suis Magnificis.

ILLUSTRES ORDINES

INter reliqua monimenta quibus vel humanum se efferre ingenium, vel
acuere industria consuevit; una TRAGOEDIA Regium sibi nomen vendicat:
vel quod reges heroasque, ac principes in scenam ea deducat: vel quod
non nisi regales sublimesque, atque ab omni vulgari dicendi genere
remotos spiritus admittat. Gravissimam eam dignissimamque omnium
scriptorum esse, multis argumentis probarunt Romani, & ante eos
disciplinarum autores Graeci. Ac ne apud vos rationes e Grammaticorum
scholis adferamus, duplici modo eius dignitatem tuetur eius princeps
Sophocles, tum quod senex eam scripsit, tum (quod proprie ad vos
spectat) quod Reipublicae praefectus. Unum tamen est quod mirari
saepenumero soleam, sublimia nimirum illa ingenia, quae non sine
singulari eruditione, ac praesertim sapientiae illius, quam Moralem
Civilemque dicimus, rerum praeterea cognitione, & industriâ se ad hoc
scribendi genus contulerunt, cum solam TRAGOEDIAM omnes vitae humanae
casus, fortunas, pericula, eventa rerum, consiliorum exitus amplecti
statuerent, prudentiae praeterea magistram esse; eâ tamen ad fabularum
vanitatem ac rerum deliria abusi sint: nec sibi vel res gestas aevi sui,
vel imperatores, subiectum esse maluerint, quam Oedipodas, Aiaces,
Medeas, ceteraque quibus effaeta anus antiquitas credulitati hominum
turpissime illusit. Ego vero, ILLUSTRISSIMI ORDINES, Tragoediam vobis
offero meam; immo vestram: Quod in eâ meum est, trado vobis: quod
vestrum est, ut gratum sit id quod offero, efficiet. Ita simul quod in
reliquis Tragicis deplorari solet effugi, viamque mihi ad benevolentiam
vestram praeparavi. Ego autem simul & de opere & de operis argumento
cogitare coepi, seu potius argumento dignum opus quaesivi, simulque
inveni. Nec enim tam factorum gestorumque sterilis vestra Batavia est,
ut in eâ materies scribendi quaeratur, quam inveniatur, citius. Hoc
vobis affirmare liquido possum, nihil ab antiquis Philosophis pluris
olim, hoc uno scribendi genere, factum esse. Hinc imperatores, hinc
duces prudentiam apud Graecos suam hauriebant: haec illa disciplina est,
quam illi per excellentiam doctrinam dicebant: hinc Tragici
quotiescunque in theatrum prodirent publice, docere ab Atheniensibus
dicebantur: hinc Aristotelis, hinc Carystii maximorum virorum
\[Grieks-\]perì didaskaliôn\[-Grieks\] id est de disciplinis libri. In
iis Rex philosophorum ille tempus actionis uniuscuiusque Tragoediae
diligentissime notarat. Ille sapientiae ac voti humani terminus Plato &
scripsit eam, & quidquid in Philosophiâ postea reliquit nobis, ad normam
Tragicam & antiquorum \[Grieks-\]tetralogían\[-Grieks\] direxit, ut
omittam quod Dionysiis quoque certasse feratur. Omitto reliquos minorum
gentium Philosophos, omitto magnum Euclidem, qui omnem propemodum quam
in sapientiae cognitione operam collocarant, ad unum hoc studium
contulerunt. Quod si eam propterea quisquam (ut sunt sinistra hominum
hoc tempore iudicia) minoris putet, quod ad poeticen referatur, eum nos,
ILLUSTRISSIMI ORDINES per ea convincemus, quae ipse miratur maxime, modo
ne ita rerum ignarus sit, ut ab ipsa Philosophia vitae humanae Regina
abhorreat. Homeri tempore, qui unus e tam profunda temporis antiquitate
nobis relictus est, Philosophiae nomen ne fando quidem auditum fuit
umquam. Fuerunt tamen illo tempore qui & rerum causas, principia, motus,
ortus, materiem, & pulcherrimae denique machinae huius rationes
inquirerent, & quae vera demum sapientia est, fuere & qui de moribus, de
recte instituenda hominum vita agerent, non publici modo, sed & privati
morum magistri, quos aetas illa simplicissima
\[Grieks-\]aoidoùs\[-Grieks\] sive cantores dicebat. Illi matronarum
thalamis absentibus maritis praeficiebantur, Regum liberos instituebant,
mores formabant hominum, virtutis causam agebant, omnia denique
philosophi habebant, praeter nomen. Idipsum apparet ex illo cantore qui
belli Troiani temporibus Clytaemnestram servavit, dum in expeditione cum
reliquis Graeciae proceribus esset Agamemnon, quo interfecto tandem illa
potitus est Aegisthus. Non adferam vobis somnia aegrorum, ILLUSTRISSIMI
ORDINES, neque id quod volo poetarum testimoniis probabo, ut plerique
hodie solent, qui tum demum rem factam habere arbitrantur, cum
Peripateticam aut Stoicam philosophiam aut quamlibet eius partem
testimoniis ex eadem secta petitis comprobarunt. Quod res est dicam: vox
\[Grieks-\]aídein\[-Grieks\] sive cantandi ita a veteribus sumpta fuit
teste Geographo, ut \[Grieks-\]phrázein\[-Grieks\] sive dicere
significaret. Ea quae a nobis & ab illo dicuntur, ita se habere probant
doctissimae Graecorum magistrorum Glossae, & certius multo quod dicturi
sumus. Septem enim illi Graeciae sapientes, nondum tamen philosophi
dicti, metra quaedam de moribus ediderunt quae
\[Grieks-\]aìsmata\[-Grieks\] seu \[Grieks-\]adómena\[-Grieks\] (si modo
idem utrumque) dixerunt, in quibus & vestigia vocis
\[Grieks-\]aoidòs\[-Grieks\] animadvertimus, & quid illis propositum
fuerit manifeste videmus. Talia primus eorum Thales, talia Chilo, talia
Pittacus, talia & Bias, & Cleobulus & ceteri. Nam magnum illum
legislatorem Atheniensium, cuius statuta quoque Populus Romanus missis
in Graeciam Sp. Posthumio Albo T. Manlio P. Sulpicio Camerino legatis
diligentissime descripsit, ad Elegias & omne fere poematum genus se
demisisse praetereo, reliquos etiam sapientes ad
\[Grieks-\]sillòus\[-Grieks\] & alia praetermitto. Nec enim id ego nunc
ago, quod a vulgo poetarum toties tractatum fuit, ut Poeticen extollam,
quam illi non intelligunt, cuiusque usum antiquissimum ignorant.
Aequissimum peto, ILLUSTRISSIMI ORDINES, ut quo tendit mea perveniat
oratio, Philosophiam ut laudari patiantur ab illis postulo. Atqui eam
illi in ore habent, nec difficulter id impetrabimus. Deinde, ut nobis
respondeant, quantum a philosophia facultas poetica afuerit, cum axioma
a philosophis pronuntiatum fuit, quod beneficio Geographi adhuc habemus,
quo negatur poetam bonum esse posse, qui non prius vir bonus sit. Nam
inter illam Zenonis definitionem aliquid interesse fortasse dicerent,
cum humanarum divinarumque rerum imitatio Poetice esse dicitur. At me
Hercule quantum mihi laborandum hoc tempore esset, si Oratoria facultate
antiquiorem eam esse contenderem, nisi me ea molestia & invidia cui vix
ferendae essem a Strabone sublevatum scirem, qui tam certis testimoniis
Oratoriam facultatem a Poetica oriundam probat, quam a Tragica gravitate
familiarem characterem Comicum. Nec hoc agimus, ut in Aristidis
reprehensionem incurramus qui false ridet eos, qui solutam orationem
vincta posteriorem putant. Verum enim vero satis coacta est illa
oratoris calumnia, & quae nobis etiam amplius hac de re cogitandi ansam
praebuit. Nam quae de Cadmo, Pherecyde, Hecataeo dicuntur, eruditos
saltem fugere non debebant. Habet ergo ad oratoriam illa se, ut ad
filiam mater, ad philosophiam autem olim, sicut illa se ad quamlibet sui
partem. Quod autem hodie pro paelice sedeat, quod ab hominibus
trivialibus, indoctis, barbaris prostituatur, non magis genuinae huic
quicquam detrahit, quam castissimae illi Abradatae apud Xenophontem
uxori, Phryne, aut Lais aliqua, aut si quid his imprudentius. Nomen ei a
Platone illud quod ad nostram usque permansit aetatem inditum gravissimi
scriptores testantur. Idem tamen, quod in ore est omnibus quicumque
divinam hanc facultatem oppugnare solent, e Re publica sua exegit eos.
Nos vero ad illa, ILLUSTRISSIMI ORDINES, videte, quam breviter
respondeamus. Primo enim, si illam Rem publicam Platonis recipiamus,
exigendus erit ante omnes ipse fundator, cuius ipsa soluta oratio, ut &
Herodoti, nusquam a poesi abhorret, nisi quis eam modo poesin esse
existimet, quae numeris pedibusque vincta est. Quod si concedamus, ne
\[Grieks-\]ámetra\[-Grieks\] quidem poesis erunt, immo ne quaedam
fortasse \[Grieks-\]èmmetra\[-Grieks\], ac ne ipsi Dithyrambi, non quod
a vulgari verborum in metris, sed metrorum inter se iunctura abhorreant,
ac ne \[Grieks-\]aísmata\[-Grieks\] forsan philosophorum. Deinde, ut
Platonis cives simus, recipienda erit mulierum communitas, & reliqua; ut
certum sit nihil ad eversionem Rei publicae plus conferre, quam eius
constitutionem. Sed ego mehercule tam facile eius Politiam in bene
constituta urbe esse posse concedam, quam Idaeas in natura. Quod si
propterea poetas ille in urbe sua non fert, quod adulteria Deorum &
proelia introducat Homerus, metuo ne in eam artem impingat, cuius
scientiam profitebatur, ratiocinandi nimirum. Nam illud aut peccatum non
est, aut si est, unius tantum. Scimus enim non Grammaticos modo, sed &
Platonis discipulos, quae in universum de Diis ab Homero dicuntur, ad
naturales rationes referre solere. Quod si, ut diximus, Homerus
peccavit, poetae vitium est, non poetices, & quidem illius tantum. Nam
omnes ob eam causam poetas exigere tale est ac si quis omnes Philosophos
exigat quod Plato ibi male argumentetur. Omitto interim, Platonem eum
quem è Republica sua exigit ubique divinum dicere. Clemens certè ille
est, qui Homerum ex urbe sua in caelum exulatum mittit, & in Deorum
numero citius esse patitur, quam suorum. Iam autem ad vos venio
ILLUSTRISSIMI MAGNIFICIQUE VIRI ORDINES, ORDINES POTENTISSIMI, quibus in
vindictam Nobilissimo AURIACI sanguini debitam vix universum sufficit
Hispanorum nomen. Ducem vobis vestrum offero. Quid admiramini? Ut
benevolentiam vestram favoremque conciliem, titulum inspicite. AURIACUM
fero. Percussit sat scio, foditque pectus vestrum nominis illius
recordatio, mentemque subiit illa, quae vobis communis cum illo fuit in
tutandis aris, focis liberisque vestris pietatis imago. Videte quantum
spei conceperim: quod vix totis operibus quidam consequuntur, sola
operis inscriptione me consecutum video. AURIACUM vobis fero, atque
utinam ne talem, utinam & viveret ille, & ego non haec scriberem! Cum
vero ille si vixisset diutius nihil praeter nominis immortalitatem
propositum habuisset, quae Musarum nostrarum ope nonnihil eget, agedum,
id mortuo, si fieri possit, tribuamus, quod unum ille, si vixisset,
expeteret. Ambulet ergo in cothurno deinceps, quoniam in huius terrae
ambitu, quam vel universam animo suo angustam semper iudicavit, ambulare
diutius non potest. Ambulet in animis, in pectore, in manibus iuventutis
vestrae, & tenellis animis patriae amorem imprimat, adultis
propugnationem eius defensionemque. Videat posteritas vestra,
ILLUSTRISSIMI Viri, discant liberi, quanto vobis divinum illud
LIBERTATIS nomen steterit, quod non nisi virtute & fortitudine paratur,
frugalitate & industria retinetur. Excelsi illi animi, mortisque
contemptrix pro patria virtus, latius se fundat, quam ubi nata est. Nec
tam angustis limitibus divini hi motus ausaque regia cohibeantur, ut in
eadem terra & exstitisse & sepulta esse videantur. Agedum maris
imperator BATAVE, iam te appello, cui pro patria mori posse dulcius fuit
semper, quam in ea. Tu populi Romani triumphorum, victoriarum,
ovationum, omnium denique particeps fuisti, praeterquam ruinae. Tu a
terrae dominis, Romuli nepotibus bellum gerere posse didicisti, velle
omnes docuisti. Tu vitam, tu hunc spiritum, tu hanc lucem pro libertate
semper venalem habuisti. Tu artem ab aliis, ausus a te mutuatus es, ita
ut mortem melius inferre illis, tu promptius subire potueris. Illis
imperium terrae tempus ademit, tibi maris reddidit. Tu foris Oceano,
domi sociis, ubique tibi imperas. Tu, quod olim frustra Xerxes
temptarat, Neptuno compedes iniecisti. Cumque alii sive reges, sive
principes ultra populos imperium suum extendere non soleant, tu etiam in
ventos obtines, inventumque tibi aliquid praeter hominem, quod parere
sciat. Accipe principem tuum, BATAVE, sed morientem, qui cum omnia
saluti tuae impendisset, se quoque impendit. Accipite, viri, &
recordamini, in terra vestra nihil umquam vindicasse Iberum sibi,
praeter fraudem, cuius unius artis pudenda est scientia. Agedum, BATAVE,
quod solum pro tuis in me beneficiis possum, Musas meas consecravi tibi,
quoniam chartae solae, cum ferrum, aes, & chalybs non possint,
diuturnitatem annorum & saeculi violentiam perrumpunt. Ego cum bonis
exutus omnibus, laribus & praediis meis, nihil Hispanorum tyrannidi,
communis religionis ergo, praeter infelicem hanc animam subduxissem, &
si quam spem in parentibus, miserrimis & ipsis repositam haberem, tu me
excepisti, fovisti, amplexus es: ac, quod mirum maxime, vestrum
beneficium maius mihi fecit Hispanorum crudelitas. Inter reliqua & illud
accedit, quod in Academia vestra tot iam annos versatus sim, in qua &
illud vobis, ut primariae causae, ascribendum puto, quod in hac terra
vestra tot summorum virorum familiaritate usus sim, ac praesertim trium
Heroum, in quorum tempora me incidisse gloriari soleo: Iosephi Scaligeri
(at quantum hoc nomen Dii immortales?) omnis scientiae, ommnium
litterarum, omnium linguarum, totius non Europae modo, Viri, ut generis
splendore principis. quem vos, cum unum modo eodem tempore in hoc
universo Phoenicem posse esse sciatis, in Batavia vestra vivere
voluistis, ut imperium simul Maris apud vos sit, & Litterarum. Pauli
praeterea Choarti, Christianissimi Gallorum regis apud vos Oratoris,
cuius nomen praeterquam quod vobis propemodum sacrum sit, liceat & illud
mirari mihi, virum tam Illustrem non de omni eruditione modo iudicare
posse, sed & primas in ea tenere. Et Iani Dousae, Senatoris vestri,
Curatoris nostri, viri incomparabilis: qui cum de tota litteratura iam
olim, nuperrime etiam de patria sua optime mereri coepit: & tamquam
parum sit quod infelici hoc aevo litteras restituit, nuperrime etiam
Bataviam suam restauravit, qui me filii loco semper habuit. Itaque
diutius vel animi grati, vel debiti officii testimonium desyderare vos
passus non sum: nec idoneum magis hoc tempore argumentum Patriae
vestrae, Vobisque, reperire potui, quam fatalem illum Patriae parentis
casum, quem penitus amisissetis, nisi in Filio viveret: Qui vobiscum tot
Illustria Hispanorum capita Diis Manibus Paternae necis ultor mactare
coepit: quem ut Deus immortalis numquam in Tragoediâ partes habere
permittat, optabo; in reliquis verò parenti simillimum, vel virtute, vel
animi magnitudine, sibi, vobis, nobisque conservet. Ego verò intereà hoc
qualecumque committo vobis.

Nobilitatis vestrae addictissimus Cliens

DANIEL HEYNSIUS.

\[\...\]



# Main



## 1. PERSONAE TRAGOEDIAE

AURIACUS.

INQUISITIO.

TISIPHONE.

ALECTO.

MEGAERA.

LOYSA.

SENEX.

SICARIUS.

PRAEFECTUS.

NUTRIX.

ARMIGER.

**CHORUS SATELLITUM.**

LIBERTAS SAUCIA.

## 3. ACTUS PRIMUS.

**Princeps Auriacus.**

Rerum beate rector, et magni parens

*Natura* mundi: Vitaque, et Lex omnium

In se fluentes quae trahis rerum vices,

Iocoque inani ludis humanum genus,

Lateque fusi sancta maiestas poli.

Et tu minorum sacra mater ignium

Nox, quae diei lucidam premis facem,

Silentiumque rebus indis, et polo

Faces perennes, languidosque siderum

Donas recursus, Hesperasque lampadas,

Orbesque magnos igne deducis vago:

Usamque numquam vultibus *Phoeben* suis

Pro fratre reddis aurei ducem chori.

Ergon\’ caduca nata gens mortalium

Brevis fugacem currere aetatis viam,

Inter minaces intonantis impetus

Fortunae et atras sortis infestae manus

Lususque rerum? Labitur velox dies

Ipsisque ab annis mensibusque ducimur,

Fatique summam pervenimus orbitam

Denascimurque semper, et finem suum

Breves citato provocant anni gradu.

At igneae lux alta mentis et vigor

Scintillaque acres pectoris tundens fores,

Et ille tardi spiritus dux corporis

Aeternitatis inclutam affectat viam:

Caelumque lambit, motibusque ingens novis

Sese lacessens impetu emergit suo,

Terramque supra fertur, et quidquid videt

Mortale ducit, terminosque transilit

Metasque rerum, corporisque odit moras:

Letumque calcat, propriumque ad aethera

Ignarus atra corporis premi lue

Exsultat emicatque nec sese capit.

Pars illa nostri est; cetera, ipsa quae dedit

Tellus reposcit, iureque exigit suo

Sese prementem corporis foedi struem,

Onusque mentis. Magnus hinc rerum parens

Caeli micantem fornice aurato domum

Et hinc et inde fudit, altaque atria

Discriminata gemmeo astrorum choro

Spectanda late vultibus nostris dedit:

Ut illa magni purior lux pectoris

Infixa terrae sit licet, terram premat

Caelumque cernat semper, et sese erigat.

Hinc illa dia laudis emergit sitis,

Ardorque honorum semper in maius ruens,

Comes ducumque, principumque; quos procul

Supraque rerum culmen evexit favor,

Et annuentis blanda Fortunae manus

In alta duxit. Belgia his cervicibus

Inclinat, incubatque, et invitum trahit

Seges laborum vasta, patriaeque onus

Fluctusque nostrae: Sancta libertas vocat,

Et servitutis foeda detrectat iuga

Mens nata magnis; nec sibi; sed omnibus

Quoscumque regis insolens premit tumor,

\`Comesque rebus prosperis ferocia.\’

Sic divus ille fascium dux et parens

Autorque quondam Brutus, et magni patres

Togata turba, Martis aeternum genus,

Diu labantem fulciere regiam

Sanctae nepotes Iliae: sic et ferox

Aristogiton, faustaque Harmodii manus

Caelo superbum prospere eduxit pedem.

Eundum, eundum est. Haud capit motus leves

*Nassoviorum* sanguis, et vanas moras,

Periculorum provocator, et sui.

O cor, tibine vincula, et ludos ferox

Impune nectat hostis, et collum premat

Tagi tyrannus, aureo exsultans vado,

Opumque nixus robore ingenti? Licet

Soloque Pontum iungat, et caelo mare:

Terramque circa spumea eructans vada

Ille aestuantis caerulus regni pater

In nos resurgat: orbe concusso licet

Utroque ab axe turbidus caeli fragor,

Atlasque late pondere excusso tremens

Viam recuset, ibimus tamen; neque

Servire nostrum est. \`Regia tendens via

In dura virtus sponte prorumpit; Neque

Cedens prementi subtrahit collum deo:

Seseque fato semper opponit suo

Vis alta mentis.\’ Nec tamen primordia

Nunc prima restant: Iacta sunt fundamina

Bellique magna prosperi praeludia,

Motusque vasti. Dexteram hanc ter inclutus

Novit Philippus, Albaque, et si quod ferox

Saevumque pectus arbiter lucis vagae

Phoebus, comantem respicit condens facem:

Haec Hydra nostra est. Surgit in laudes meas

Fecunda rerum messis, et manum vocat,

Virumque poscit. Tremuit Alceiden fera;

At nos ferarum victor. Est et aspera

Nobis noverca, premere quae excelsas solet

Fortuna mentes, impetusque: \`sed tamen

Virtute sortem qui sapit pessumdabit.

Heramque inanem pectori subdet suo,

Ausisque magnis, strenuaque adorea

Premet superbam casuum potentiam.

Speique vana blandioris praemia,

Dolosque et artes, vimque pellacis deae

Quae incerta semper sponte promittit sua,

Pectusque frustra credula astrictum tenet

Libens recidet, et bonis praesentibus

Ventura ducet; ipse Fortunae parens.\’

Nec ansa multi defuit periculi,

Eurystheusque nomini incumbit meo,

Et solus auget, perfidaque Iber manu

Prodest nocendo. Cetera haud quidquam moror,

De me triumphum primus ingentem tuli:

Idemque victor solus, et victus fui:

Motusque vanos pectoris molem mei,

Aestusque, et iras, impetusque subdidi

Deo, mihique. Latius virtus nequit

Efferre gressus. Omnium victor fui

Meique. Testor nobile heroum genus

Nostrorum, et ausus, sanguinemque et inclutas

Umbras meorum, sanctiora nomina

Et vos Batavum semper invictas manus:

Et te Batavae magne virtutis parens

Ductorque Nereu, caerulo qui gurgite

Spumantibusque semper exundans vadis

Libens Ibero caerulam opponis viam;

Victoriarum primus hic gradus fuit,

Vicisse memet. \`Regna namque sceptraque,

Mirarierque cuncta quae vulgus solet

Regesque; sortis blandientis alea est,

Cassumque nomen; larva magnarum modo,

Et umbra rerum, principum crepundia,

Ducumque. Prima haec cura virtutis; neque

Vincendus hosti est qui sibi prius fuit.\’

Vincique posse sponte praeripuit sibi;

Ne restet ulli: consilique pondere

Lascivientem saepius pressi manum

Ardore Martis: impetusque mobiles

Sese solutis efferentes vinculis

In se reduxi: turgidosque spiritus

Et has superbas regii ardoris notas

Virtute strinxi. \`Principum hic mentes calor

In prona ducit, visque ferventes ciet

Et ira motus: frena sed magis sua

Et acriorem poscit hic legem furor.\’

Sic aestuantis pervagator Africae

Venator olim, fervidum venabulo

Premens leonem victor intentat minas

Libys, feramque versat, et tergum ferox

Quatit, feritque, deprimitque: olli fremens

Spumas ab imo pectore eructat dolor,

Seseque tollit, bilis haud capax suae,

Scintillaque ardens lumine absistit vago,

Iubaeque moto corpore erectae tremunt:

Venabulumque mandit, et superbus it

Et huc et illuc vinculi ignarus sui.

At ille contra pastor, insultans procul

Feram lacessit; illa sese; et ingruit.

Iraque certat alter; alter ictibus:

Potentiorque cedit invitus licet,

Captumque tandem sentit, et sese leo

Summittit hosti. Mentis illa regiae

Imago viva est. Surgit et sese erigit

Sublimis ille pectoris magni vigor,

Iniuriarum censor, et vindex sui:

Altasque in iras fertur, et morae inscius

Erumpere ardet. Sic minax Divûm pavor,

Fuliginoso sub specu versat latus

Ingens Typhoeus, Aetnaque exultans tremit,

Magisque semper fata tentantem premunt.

Nec sponte nostra Martis in discrimina,

Licentiaeve spe subacti venimus;

Communis ista patriae sed vox fuit,

Iussumque: cui nos hoc litare sanguine

Et iustum, et aequum est: \`Poscit hoc tranquillitas

Et pace dempta panditur paci via:

Necessitasque est ipsa Mavortis parens.

Bellumque tandem ne sit, esse convenit:

Pacemque gignit. Incipitque ut desinat

Haec una rerum.\’ Ceterûm hic dux maximus

Et vir profecto est, patriaeque commodis

Servire natus. \`Fervor ille impos sui

Virtutis altum nubilo obfuscat diem:

Solemque menti demit, et lucem suae.

Ardetque semper, imperatque plurimis:

At servit uni, seque nolentem trahit:

Et servitutem qui fugit, sibi dedit.\’

**CHORUS SENUM FLANDRORUM PROFUGORUM.**

Sapphici. Duo Glyconici. Reliqui Anapaestici.

Blanda torpentis requies senectae

Vitrei fontes, et amoena Tempe:

Tuque spes nostrae domus illa; quae me

Lucis in molles orientis oras

Prima fudisti puerumque longe

Curarum vacuum et metu

Vidisti pede mobili,

Et ridenti molliter ore

Nimium dulces texere ludos:

Tenuesque inter serpere curas.

Tuque suavis puero ah nota

Villa senique, posthac numquam

Habitanda vale. Sors dura vocat,

Dubiumque regit fortuna pedem,

Subitaeque vices. Tuque meorum

Ah natorum blanda propago,

Hilari ridens saepius ore

Medio in luctu; nescia rerum

Curaeque tuae; patri iunctos

Dirige gressus: casusque tuos

Disce, et saevi fulmina fati.

Tu quoque si quem coniunx nobis

Utero gestat nescia fetum;

Natus nondum, tamen exul eris:

Patriamque fugis nascendus adhuc:

Et tibi poena vita prior est.

Lacrimas tellus, lacrimas tellus

Patria tellus, ultima nostri

Dona doloris impressa tene.

Poscimur ah ah, nos reliquiae

Genus effetum, saturumque aevi:

Quibus infelix spiritus aegre

Placidam ducit luminis auram.

Pars aequoreas Walachrûm sedes,

Aut horrentem Marte Batavum,

Et spumantem littoris oram

Patris Oceani, visam numquam

Ibimus eheu; assueta prius

Placidis ah gens vivere campis:

Pars caerulei gurgite Ponti

Toto avulsos orbe Britannos;

Aut incoctum solibus Indum:

Pars sudantem proprio semper

Sanguine Gallum. Miseri, miseri

Quos incertum dubiumque vocat!

Pax Flandriacas placido tenuit

Foedere gentes, patrioque foco

Veterum fluxit vita parentum:

Et tranquillo tutus in arvo

Vidit teneros ire nepotes

Avus, et lepidam currere turbam:

Qui vicinum cerneret agrum

Peregrinus erat. Patria tellus,

Patria tellus, saxaque et antra,

Et cognatae vallibus umbrae:

Patria tellus Flandria nostros

Imbibe questus.

## 5. ACTUS II. SCENA I.

*Inquisitio cum tribus Furiis facem et calicem humani sanguinis gestans,
inebriatur.*

**Inquisitio.**

Lucem perosa, lucis immunis Dea,

Taetrumque noctis improbae ludibrium

Tot imminentes Tartaro rupi fores,

Caliginemque, magna Poenarum parens

Crudelitatis nata, quam ferox Iber

Primum sub auras duxit, et ferro et face

Quartam profanis addidit sororibus,

Noctisque alumnis: Graia queis primum manus

Vibrare saevas dextera indulsit faces:

Serpentibusque vinxit, et collum dedit

Atris draconum pullulare nexibus.

Gaude Megaera; nata iam soror tibi est:

Iovisque nigri primus infernum genus

Perseidosque squallidas fetu domos

Iber scelestus auxit: ille Erinnyas

Tres mutuavit perfidus; quartam dedit.

Hispana tellus, scilicet vesper tuus

Fecundus ipse noctis exemplo fuit.

Emerge, rumpe, caede: claustraque, et feros

Caliginosae pande Naturae lares:

Letique sedem discute, et lucem tuam

Mens atra disce. Testor anguineum caput,

Et te Megaera, teque noctis arbiter:

Et qui redundans igne Cocytos vago

Luctu tremendam flebili tundit domum:

Meque ipsa tandem (Numine hoc maius nihil)

Patremque Iberum; Pallidas Ditis domos

Imperviasque mortis horrendae vias,

Phlegeton cruento quidquid ambit alveo

Invita liqui: Nunc tamen ferox pater

Tarpeia saxa cui patent, et incluta

Vastae ruina gentis; e reconditis

Excivit antris fulmine invitam trahens:

Quod non Pyracmon crudus, aut Brontes pater,

Aut claudicantis dextera effinxit Dei:

Non Siculus ignis, aut caminorum globi

Undantis Aetnae, flammeique vertices.

At Martiorum dissipata rudera

Urbisque funus, et solum Quiritium.

\`O quanta curas fata mortales agunt!

O quantus urbes regnaque incumbens Deus

Ludens fatigat dissipatque: turbines

Rerum fateri cogor invita:\’ (O pater

Tarpeie natae liceat hoc unum tuae.)

Magni cohortes Romuli, nati Deum;

Arx alta rerum, gens Camillorum ferox,

Orbis voratrix illa, regnorum lues

Et universi compos, et tandem sui,

Ah tot triumphis aucta pene, quot viris,

Et tot ruinis urbium vitans suam,

Illa illa regum nata Septimontium

Calcare fastus, insolensque nominis

Regalis una, spiritusque; Pro pudor

Regum cinaedis paret, et monstro Deo.

Cui fulmen illud obsoletus Iuppiter

Sepultus arce Iuppiter Minoia

Hereditatis lege relictum tulit.

At contumacis vis rebellatrix tamen

Acres Batavi corde versat impetus:

Radicitusque fixa libertas sedet

Gentis profanae: patriaeque ardens amor

Animos feroces tundit, et subigit sibi.

Vidi perustos sole candenti patres,

Piceosque vultus, funibusque atram manum:

Ruptasque nubes, et procellosas Iovis

Magni ruinas provocare audax genus,

Undaeque legem dicere, et venti minis.

Vidi ipsa vidi, cum feri vis Africi

Tempestuosa torsit hibernum mare

Insistere undae, dorsaque aerato pede

Fluvii rapacis tundere, et crudum gelu

Acresque lapsus: ac per undantes sinus

Calcata tutam lympha praebebat viam.

Ollis sepulcrum pontus, aulaque est ratis:

Agnatus ingens Aeolus, Nereus pater:

Forisque cives, hospitesque sunt domi.

Illuc remittor, et vetus colonia

Mutanda restat: deerat haec sedes mihi.

Parere certum est: maximum explevi scelus

Maiusque restat. Semper antiquum parum est.

Angusta sacris quaelibet tellus meis

Viam relaxat. Aridas sitis premit

Squallorque fauces: sanguine hic opus novo est.

Pace hoc Lyaee, pace fas hoc sit tua

Dux Thyadum nocturne; non curae mihi

Nyseio qui colle distillat latex;

Tuusque si quid languido fallax gradu

Maron procaces inter exhaurit choros,

Interque Panas, virginesque Maenadas,

Et aestuantes Liberi succo Deos.

Non si Falerni quidquid uvarum est tui:

Quod Setia usquam, vel Velitrarum colunt

Dumeta: non si tota vinorum parens

Albana tellus, Caecubique honos cadi

Descendat in me: carior sitis premit,

Parvumque nescit; pluris hic liquor mihi est,

Merumque Ibero nuper inventum meo

Cruor, Cruor, Cruor. Quid o fallax Iber

Cessas? Nec atrae sanguine undanti viae

Sanieque tristes squalida rigent domus?

Nondum recentes mens cadaverum strues,

Tabumque cernit: pure sudantes novo

Nondum revulsis ossibus pallent agri.

Cessas Ibere, fluctibus, ferro et face

Rerum coactas vertere in sese vices?

Adsum. Quid hoc est? Scaeve sacrorum pater

Frustran\’ cruentum Tartaro emisi pedem

Et hospitalem nocte mutavi diem?

Numquam supernos sobria accessi deos,

Et luce fulvam solis aurati comam,

Terrasque vidi: sanguinis gustu novi

Efferre sese suevit optatum scelus

Mensque ipsa factis saeva praeludit suis.

Nunc hic redundans sanguine humano calix

Feram cruore musteo sedet sitim:

Cordisque totas imitus mergat vias,

Mentemque tollat: quidquid et clemens, pium

Nobis relictum, molle, pacatum fuit.

Bacchare certum est: En iuvat, iuvat, iuvat

Laxare mentis frena. Quid segnis stupes

Gens atra terrae? Tuque germanum caput

Megaera nocte nil geris dignum tua?

Patrisque verum dextera probas genus?

At o quid atrum nubila involvunt diem?

Meque ipsa perdo? Flexaque in sedes novas

Caliginosus lumina obducit situs?

Errantque tristes luce subducta pedes?

Et ominosus poplitum labat gradus?

Vestigiisque turbida incertis tremens

In luce lucem quaero, et in die diem?

Nosco furentes sanguinis poti notas:

Nosco. Cruoris hocce munus et meum est:

Mentemque secum mysticus tollit furor.

Incerta certum mens tamen volvit nefas.

Terra caelum, noctis atrae regia, et vastum mare

Explicate trina vires regna, et occultos dolos.

Adsumus sacris Philippe vindices dignae tuis.

Victima ingens, victima ingens: victima hacce dextera

Concidet: qualem nec ille perfidas Teucrûm rates

Mortuus victor poposcit Ilia emergens humo;

Cum feras minax Pelasgûm turba solvebat rates.

Nos Batava terra, Ibero nomen horrendum, vocat,

Poscimur? Quid o moramur? Quo nequit fallax Iber

Tendere, huc fraudes dolique tendere Iberi queunt.

Magnae sorores, Atthidos sacrum genus,

Priscisque Erechtei Cecropique finibus

Cognata turba: si quid antiquum manet

Viresque vobis tempus asscripsit novas;

Quaerendus ille, qui ferox, vecors, furens

Aut genere Iberus (alterum sat est tamen)

Aut mente fuerit: quique pectore unico

Solus profanas quattuor gestet Deas.

O flammei ignes, tuque pallentis Deae

Famulatus ingens, ignei cives poli

Religio noctis: tuque dominatrix hera

Invisa Phoebo luna, pars Phoebi tamen

Familia nostri tota quam Ditis colit,

Quemquamne magno dum satellitio procul

Stipata iussum pervagaris tramitem

Usquam tueris? Cuius unius manu

Quod non Philippi mille potuerunt rates,

Non ferrum et ignes, armave et tristes minae

Timere Batavus discat? Interea tamen

Certum est furentes explicare copias,

Exercitusque tota deducam meos.

Audacia istaec subeat: haec praeceps Furor,

Ignobilisque Livor: haec Vecordia:

Crudelitasque mortis horrendae parens

Illinc cruentum claudat exultans latus,

Rerumque abortus bellicarum Fraus inops.

Sic sic eundum est: sceleribus decet tuis

Praeferre sacram Rex Iberorum facem.

## 6. SCENA II.

**Loisa. Senex.**

**Lo.** O molientis alta *Naturae* comes

Sacrae tribune lucis, et vitae pater

Natalis aurae magne largitor, *Dies*,

Rerumque Origo prima; qui reconditas

Primus tueri siderum donas faces:

O qui sepultum matre mortalem sua

Natumque nondum; mortuum prius tamen,

Informe pondus impotensque, et haud suum

In alta ducis, luminisque compotem

Sub imminentes aetheris sistis fores.

Tunc expeditus carcere infelix suo

Scintilla caeli purior, bipes Deus,

Rerumque magnus ille spectator, poli

Et universi cura; prorumpit foras,

Caelumque discit: parvulusque primulum

Proserpit, insons, mitis, ignarus sui:

Et fluctuantis tiro fortunae, levis

Prosultat exilitque, nec curae est capax,

Plagaeque nondum sortis adversae patet,

Ridetque simplex nesciusque. \`Scilicet

Optata primum fata praemittit Deus

Favens iuventae: turbidaeque tempora

Potiora vitae vindicat lusus sibi:

Interque talos, turbinesque inter suos

Suaviores vita consumit dies

Beatitatis prodiga infelix suae,

Simulque ludit luditurque: curaque

Postrema lapsae poscit aetatis sibi,

Et faecis instar ima subsidens petit.\’

O nate, nate, dulce pignus; in sinu

Gremioque nostro qui vagaris huc et huc,

Vacuumque leni transigis risu diem:

O dulcis aetas! \`Scilicet primum est Deus

Novisse cuncta; proximum tamen, nihil.\’

O nate, nate, mox in adversum mare

Aestusque vastos, principumque munia,

Et imminentem purpurae ferociam,

Motusque regni deferende; nunc modo

Securitatis aureae regnum tenes:

Satellitemque praeter innocentiam

Nullum tueris; tutus hoc uno satis

Quod esse nescis, laetiorque: \`Nec potest

Ullum timere nate, quem nullus timet.\’

Nondumque sensus illa pertentat tuos

\`Regum ducumque febris, ardor imperi

Et possidendi cuncta porrigo levis:\’

Cuniculosque pectore occultos agit

Ambitio fraudum mater, aut opum furor:

Tuumque ducis quidquid aspicis, Deo

Vicinus uni proximusque. Nate mi

Si forte somno molle reclinas caput;

Artus sopore lacteo victus iaces

Extraque motus, civicumque extra metum et

Tempestuosa casuum tonitrua:

Somnumque spiras melleum, mitem, levem

Tranquillitatis unicum testem tuae:

Quiesque lenes tuta perrepit genas:

Torusque qui te parve diffusum tenet

Genu, sinusque est: thalamus hic unus tibi est,

Et pes cubili sufficit noster tuo:

O invidenda regibus mens! Ah, fere est

Ut ipsa sortem mater invideat tibi,

Annosque similes speret, atque aevum tibi,

Cunasque dulces, nesciumque aulae diem

Fraudem timentis semper, aut fraudis minas.

Quin et querelis ne qua pars desit meis,

Et falsa, terrent: trepidaque horrentem pavet

Mens noctis umbram: et ille curarum Sopor

Exactor acer, dissipatorque omnium

Pater mearum est: curaque haec, illam premit:

Et somniorum dubia succedit fides:

Diemque nox lacessit, et noctem dies.

**Sen.** Dignata magno principis princeps thoro

Taedaeque columen: nata magnanimi patris

Maioris uxor: Fare, quid reconditus

Vultum pererrans obsidet pallor? Quid os

Guttis sinusque tepidus effusis madet?

Et lacrimosus lumine exundat liquor?

Ruborque blandis solitus excessit genis?

Maeroris ah quae causa? Mentis abdita

Exonera, et aegrum pectus. **Lo.** Omnia, et nihil.

**Sen.** An ipse sese nescit infelix dolor?

**Lo.** Ambiguus urit millies; certus semel.

**Sen**. Sortis flagello quisquis adversae stupet

Ictuque subito pallet, hic merito pavet;

Causam doloris, et cicatrix suae,

Vulnusque, dum scit. **Lo.** Plura dum nescit tamen:

Nescitque quantum lugeat caecus dolor;

Lugetque quantum nescit: id luget tamen.

Simulque sese nescit, et modum sui.

**Sen.** \`Ventura quisquis luget, haud luctum sibi

Seseque luctu servat, at praeoccupat

Quod vitat ultro, provocatque quod fugit,

Gaudetque maerens, et libens miser fuit.\’

**Lo**. Succubuit animus: poplites trepidi labant,

Simulacraque oculis noctis illudunt meis,

Seseque late spargit ignarus dolor,

Et ominosus corda pervolitat sopor.

**Sen.** At falsus ille est. **Lo.** Falsus, at veri pater,

Praenuntiusque. **Sen.** Fluxa noctis est fides.

**Lo.** At non diei. **Sen.** Terret et noctis diem

Formido, seque vanus insinuat metus,

Umbratilique somnus imponit dolo,

Noctuque fallit; at die terret tamen,

Partemque lucis poscit, et regnum suum

Transcendit audax, imperique limites.

Humanus acres spiritus motus habet,

Interdiuque fervet, et sese rapit,

Metuque pallet gaudioque diffluit

Quietis expers, corporisque termimum, et

Adiudicatas lege *Naturae* vias

Perrumpit alis nixus huc illuc suis,

Exorbitatque semper, et quidquid potest,

Simulque quidquid haud potest; versat tamen,

Agilisque passim fertur, et meta est sibi.

Adestque et absens rebus, et praesens abest,

Erratque late, seque pandit illa vis,

Hauritque formas elicitque, visaque

Pererrat, imbibitque, et in sese trahit.

Tunc illa luci furva succedit parens,

Polumque pullis incubans amictibus

Hinc inde obumbrat, induitque caeca nox,

Corpusque stringit, liberat mentem tamen,

Lucisque viva suscitat vestigia

Seminaque rerum, imaginesque; fomites

Motus diurni, ruminataque excitat,

Mentemque multum gaudia inter et metus

Adhuc vagantem volvit, et circumvenit:

Caliginisque ludit in postscaenio

Mimus diei, ludibundus histrio,

Proteusque vitae futilis Somnus pater,

Verisque falsa miscet, atque utrique se.

Ceraeque adinstar mollis, impressas tenet

Mens et figuras, et vagas rerum notas,

Redditque nocte, quidquid excepit die

Larvataque altos somnia incutiunt metus.

At cum diei roscidum redit iubar,

Et imperator aetheris magni subit

Sol, aureamque dividit terris comam;

Fugit timoris causa, non timor tamen:

Et somniorum profuga vanescit cohors:

Nihilque restat, at nihil gemimus tamen,

Id quod quoque ante cum fuit, nusquam fuit,

Quodque esse falso reris, at vere doles.

**Lo.** Experta metuo. **Sen.** \`Saepius favet sibi

Error dolusque, nubiloque deprimit

Rationis ignem. **Lo.** Decipi in malis iuvat

Fallique dulce est. **Sen.** Falsa dum latent tamen

Ut vera laedunt.\’ **Lo.** Aetheris beate rex

Quid ah perennis imber, et lacrimae leves

Cogente nullo sponte prorumpunt sua?

Si qua minaris imminesque saeva sors;

Sperare liceat: bis ferus mordet dolor,

Venturus, et cum venit; et praesens nocet,

Idem et futurus. Sen. Pallidum excutias metum

Ducemque vitae lenioris spem fove.

Firmo maritus urbium minimine,

Totoque clusus Nerei regno sedet:

Pelagoque cuncto tutius quod arbitror;

Amore populi. **Lo.** Haud tangit externos amor,

Peregrina nemo imperia diu subdit sibi.

**Sen.** \`Angustiore principis mentem viri

Meta coercet, patriamque quisquis suam

Assignat illi: Vana natalis soli

Plebs spatia finxit, et solo leges dedit.

At culmen ille dignitatis et caput,

Deoque magno paene par, et pro-Deus

Princeps vagatur: municepsque totius

Diffusa latos aemulatur mens polos:

Caelique adinstar semper in motu suo est.

Natale magni principis quaeris solum?

In orbe natus ille, patria est ei

Quaecumque soli, terminusque quidquid est.

Seseque terris aequat unus omnibus

Generosus ardor ille, et herous vigor.

Polusque quidquid caerulo amplexu tenet

Illius urbs est: civitas istaec patet

Qua magnus aether, quaque flammantes globi

Et aureorum vasta signorum via.\’

Titana magnum cernis, ut pleno gradu

Superbus altum metiatur aethera,

Caelique partem teneat, et totum petat,

Viaeque magnae per novas semper licet

Adveniat oras; advena haud usquam est tamen,

Quocumque namque tendit, in domo sua est:

Seu purpurato cum renatus atrio

Cubile caeli pandit, et lucis fores,

Auroque crispam roscidus tollit comam:

Seu cum diurna membra defessus via

Dulces in ulnas Thetyos fertur suae,

Axemque utrumque novit et neutrum colit.

Sic fervor ingens, mensque magnorum ducum.

\`Ubique civis ille, et inquilinus est

Quicumque princeps.\’ **Lo.** Omnia et scio, et dolet

Timere posse, dum dolet, timeo tamen,

Metusque causae nescius, causa est metus.

**CHORUS.**

*Anapaestici.*

O qui levibus vectus habenis

Virides subter roris genitor

Laberis herbas, violasque inter,

Et trepidantes tepido circum

Sole myricas thalamum figis

Blande Favoni, pastusque levi

Nectare ludis; sive per altas

Lenibus alis laberis undas:

Seu per gelidas specuum latebras

Montesque procul tenui serpis

Humore pater, qua lascivas

Tityrus insons subducit oves:

Iuxtaque suas blanda Amaryllis

Supputat agnas, et tibi dulcem

Felix Thyrsi condit avenam,

Gens immitis nescia fati

Sortisque vagae. Quam palantes

O verne pater prendimus oram?

Placitas certe liquimus ante

Dilecta tuas Flandria sedes;

Sed tamen una liquimus atri

Nomen Iberi. Patria est nobis

Quicquid saevus nescit Iberus,

Salvete tamen vos ignotae

Litora terrae. Tuque o lucis

Aurea mater, tandem maestis

Reddita terris, O quae caeca

Tenebras tristes Aurora parens

Proscribis humo; cum sperato

Phosphorus audax exilit ore,

Cogitque suos undique fratres

Roseae invitos cedere luci,

Et sidereas ducens turmas

Mox redituras in castra sua

Iam dididicit Hesperus esse,

Et mutato nomine fallax

Altera solus munia poscit.

Fugiuntque suos sidera lusus

Veniente die; nos tranquilli

Munera somni, partesque suas

Regnaque rursus dolor invadit,

Tristisque labos: subitoque atrae

Circum volitant agmine curae.

At Simplicitas sedes hominum

Sera reliquit, Taurosque colit,

Et Massagetas, gentesque feras,

Nostrique procul exulat oris.

Ibi quisque suae est auriga domus:

Peregrinantes quisque vagasque

Incolit aedes: sic mutarum

Tranquilla colit saecla ferarum.

Cernis cernis per inane leves

Nare columbas, expersque metus

Placida ut campos perrepat ovis,

Tuque o tepidi conscia veris

Quae nocturno carmina fundis

Ebria rore:

Quae sub tremulis Zephyri tenui

Flamine ramis, tua tecta colis,

Parvosque lares, nutantesque

Strepitu tenui suspirantis

Leniter aurae, florumque leves

Incolis umbras Blanda cicada.

Non te trepido quatit infelix

Turbine Mavors. Non te querulae

Denso cingunt murmure lites.

Non vanorum longe sequitur

Turba clientum, regnumque tenes

Secura rosas, inter et herbas:

Et tibi si qua est Curia; tantum est

Flos, aut tenuis culmen aristae.

Haec aula tibi, regiaque: illic

Ius agricolis, et venturae

Tempora lucis, lepido pandis

Leniter ore, Blande senator:

Nec te clusis tristia cingunt

Moenia portis. Non crudelis

Urbem placidam, sedesque tuas

Invadit Iber: quaeque per auras

Tenui sudant flumine guttae;

Tibi sunt blandi dona Lyaei,

Mulgensque leves caelitis undae

Garrula succos, roseos Phoebum

Cum iungit equos matutina

Prima salutas obvia voce,

Felixque optas iterum caeli

Succedat iter. Tu secura

Pacis alumna, Tu Daedaleae

Filia terrae. Tua sunt viridis

Gramina campi: tuus omnis ager.

Felix, Felix x! Quotiesque tuas

Vaga cernis opes, plena plena

Dulcia solvis Gaudia voce.

Nec divitias celare suas

Sustinet illa teneri cordis

Pura voluptas.

Comes agricolis, Tu messorum

Rapido durum solis in aestu

Solaris opus. Non tibi saevi in-

Notuit Albae nomen, Iberque.

Non perfidiae Gens taetra tuae

Nos ludibrium casibus ah ah

Lususque sumus. Nos urgentis

Premit insultans turbo procellae.

\`Leviora levis Fortuna videt,

Parvaque parvos fata lacessunt.

Homines curis Gens nata sumus.

Superi Superi, quisquis multos

Ordine cives, gentesque regit,

Plures metuit. Superi superi

Quisquis multas undique terras,

Gentesque suis subdidit armis,

Plures poscit.\’ Vos crudeles

Genus infidum posthac nobis

Ite tyranni,

Aulaque fraudum perfida nutrix.

\`Nimium multis immensa patent

Limina curis;\’ Mea tecta omnes

Angusta metus, tenui excludent

Culmine, sic sic, locus haud nimius

Domino; at curis, non ullus erit.

Regnumque meum est, domus exilis,

Larque suavis: populique mei,

Lepido circum concurrentes

Ordine nati. \`Nimium divi

Labitur ille, qui cum mundi

Totius alto corruit ictu.\’

## 8. ACTUS. III. SCENA. I.

**Sicarius. Praefectus.**

Quo? quo? quis urges? huccine anne illuc feror?

Utroque certe: saeva tempestas dei

Intus redundans cordis excercet salum:

Exaestuatque mens: et incertus ferit

Ardens tremensque pectoris votum tumor:

Sedemque mentis hinc et hinc pessum trahit

Metus, tenaxque consili ingentis furor:

Cordisque caecis impetita fluctibus

Casura nutat vis, retroque corruit;

Incerta quonam, quodque factura annuit

Fecisse nondum luget, insultans sibi,

Praeponderatque utroque, et utroque imminet:

Inobsequensque pectoris magni ciet

Motum reluctans fervor, et premi negat,

Redireque ardet rursus, et rursus nequit.

Sic cum profundis auctus in praecordiis

Telluris imae, daedaloque viscere

Magnae parentis ignis occulte furit:

Notique saevis Africique follibus

Nutritur ardor, latiusque promovens

Vulcanus intus flammeas agit vias,

Crateraque altum matris occulto in sinu

Molitur, aestuatque: et immensum sibi

Iter resurgens flamma molitur foras,

Caelumque poscit, impetu minor suo:

Donec paventem totus invadit diem,

Ruptoque hiatu mugit, et retro e specu

Inauspicatus victor exundat vapor.

Quo volvor, effluoque? Quo praeceps traho

Voti ruinam consilique? quid tremens

Felicitati terga mens vertis tuae?

Exsurge pectus, masculique spiritus

Recollige aestus: si quid elapsum tibi est

Duplo reprende. Iam feror, certe feror,

Quis? quo? quid? unde? visa, portenta horrida

Obtestor, et vos atra mentis omina,

Quaeque umbra vultus nocte delusit meos,

Seu numen, aut quid numini adversum fuit;

Perstat, sedetque fixa mens: nihilque quam

Mortem videre restat huius, aut meam.

Ergo ergo tandem, quo ruinosus furor,

Ardentibusque palpitans cor motibus

Ingentis undae, quoque lanx vergens diu

Sententiarum, lubricique turbinis,

Propendet, inclinatque, quoque mens vaga,

Hospesque magni pectoris rapit deus,

Et nox dolorum seminatrix omnium,

Gradum capesso: turbidisque fluctibus

Ventisque totam fervidis dedi ratem.

Vidi, ipse vidi, prima vix nascens dies

Dubium recenti luce spargebat polum,

Diesque nocte mixta; nox erat die,

Secumque magnos exigebat impetus,

Rerumque vastas mens futurarum vias,

Blandae quietis nescia, haud sui tamen;

Immane, celsi corporis, vastique, onus,

Notoque maius feminae ingentis tuor.

Ast illa gressu pallida elato furens,

Vultuque nostro turbida incumbens toro,

Ter fulgurantem dextra excussit facem,

Vocemque rupit. Sequimur o sequimur Dei,

Spondetque mens itura qua nescit via!

**Praef.** Quo fluctuantes insolens gressus refert

Titubante passu temere, et incerto pede

Ambiguus hospes? Creperus haud quaquam color,

Exsanguis, amens, et profundi luminum

Placent recessus, et supercilii tremor,

Nimioque ceu furore labentes genae,

Vecordiaeque proditor, vanus timor.

En metuit, en, trepidatque, maestaque huc et huc

Flectit, reflectitque ora, nec satis sibi

Lucique credit: maximum hoc pectus scelus

Metuit paratve. **Sic.** Quo feror? Rursus dolos

Mens necte et astus: et procellas pectoris

Fluctusque cohibe. **Praef.** Siste. Quo gressus agis?

Cuias? Quis? Unde? **Sic.** Tristis, infelix, miser:

**Praef.** Quo versus ergo? **Sic.** Nominis ter incluti

Nassoviorum pridem, et augustae domus

Cuius trophaea primus emergens dies

Stupet, ultimusque proelia, et bellum ferox,

Motusque Iberi regis, et tristes minas,

Minister adsum, maximae interpres rei

Admissus olim, profugus, extorris; patre

Patriaque viduus. Praef. Nunc tamen quonam moves?

Aut quas in oras tendere est animus tibi?

**Sic.** Quo sors agit, Deusque; quo miseri solent.

Patriam reliqui, patriam rursus peto,

Semperque terras has, vel has mutavimus,

Sortemque numquam. Ubique cum fui, fui

Ubique miser. Hoc unicum restat mihi

Miseriam eundo transveho passim meam,

Nusquam relinquo. **Praef.** Quo parente? Qua domo?

Quis generis autor? **Sic.** Per secunda te precor

Gentis Batavae fata, perque nescia

Spei metusque corda, et invictam manum,

Excussaque ante regis infesti iuga,

Domitamque ponti fluctuantis regiam

Aestusque canos, inviamque semitam

Magno Philippo, et Hesperuginis duci:

Per has perennes turbidasque lacrimas,

Quas fluere cernis, perque tabentes genas,

Singultisque rupta tot suspiria,

Animique vulnus: quemque nulla forsitan

Solis corusci nata delebit dies

Solitum dolorem. Sic genus Nereium

Marisque dominos discat infelix Iber:

Longaque terras ambiat propagine

Fecunda rerum turba gens Neptunia,

Annosque laude, saeculumque viribus

Post se relinquat parva stirps Nassovia,

Tacere liceat, tabidique vulneris

Lenem cicatrix squallida obducat notam \[r?\]

\`Memoria doloris ipsamet saepe est dolor.\’

**Praef.** Tacito dolori nulla succurrit dies.

**Sic.** Oblivione corruit sola dolor,

Virtute maior, auxilique nescius.

**Praef.** Phoebeiam quicumque detrectat manum

Dolore pressus sit licet; causa est tamen,

\`Vulnusque semper auget, et semper gemit.

Malisque gaudet ille, qui solus dolet.

**Sic.** Dies mederi cui potest, solus potest.

**Praef.** Brevi mederi longa non solet dies.

**Sic.** Lugere didicit ille, qui luget diu,

Aetate sensim summa decrescunt mala,

Diuque magnum quod fuit, fit et leve,

Viresque sumit tempore, et perdit suas.

**Praef.** Frustra latebit usque. **Sic.** Quidquid alteri

Frustra refertur, tutius frustra latet.\’

**Praef.** Sperare opem qui nescit, auxilium potest.

**Sic.** Age, post dolores rursus infelix, age.

Et fortis esto mens in aerumnas tuas,

Et ante quidquid, asperum, durum tibi

Abominandum, noxium, adversum fuit,

Dicendo revoca. Citius ardentem poli

Titan relinquet orbem, et occasu suo

Praevertet ortum: citius aetheris vagam

Regina noctis luna dediscet viam:

Laudes Batavus Martias; fraudes Iber,

Quam fata sicco lumine evolvam mea.

Eheu me! Eundem principem lucis diem

Curaeque vidi, vix et in cunis suis

Fefellit atras vita fortunae manus,

Et blandientis primus aetatis lepor,

Vernumque vitae tempus, et tranquillior

Ridentis aevi, leniorque semita:

Crescentibusque tempus accrevit malis,

Pariterque curas auxit, et sese dies:

Et effluentes aemulus cursu dolor

Aequavit annos. Hei mihi natus fui

Simul, miserque. **Praef.** Quae tot in te nubila

Imbresque rupit ira fortunae suos?

**Sic.** Unus dolores plurimos vexit dolor.

Vidi vapore fumeo ambustum caput

Miseri parentis, membraque infelicibus

populata flammis: ipse spectator mei

Doloris aderam: parvus, inscius, rudis

Quotacumque turbae pars euntis, huc et huc

Visurus ibam, sortis ignarus meae.

Vidi reciso stipite, et multa coma,

Ramalibusque roborum, ingentem pyram

Strui sub auras, nemoris immensi luem.

Dum iactor, et me confluentis impetus

Fremitusque turbae volvit, et secum procul

Populi procellas inter, et magnum fori

Undantis agmen, civiumque murmura

Motusque, perdit error; inveni patrem

Iam perditurus: teque vidi, haud denuo

Visurus umquam, vita, spes, opes meae

Animique fulcrum languidi O dulcis parens:

Olli trementes horridus tortor manus

Hinc inde ferro, duplicique compedum

Frustra labantes strinxerat vinclo pedes,

Instansque crebris verberum vibicibus

Senile multo vulnere urgebat latus:

Canaeque largo sanguine undabant genae,

Et illa sacra temporum nix, ultima

Labentis aevi messis, et fessae seges

Extrema vitae rore sudabat novo,

Cruenta multum, pulverisque squalido

Infecta caeno, morsque iam toto viri

Errabat ore saeva, vicina, imminens,

Et ante funus, funus infelix erat,

Iterum futurus morte; nunc mortis metu.

Paene et dolori spiritus cedens suo

Effugit hostem, seque furatus sibi est,

Mortemque propera morte vitavit suam.

Bis, impeditas sustulit caelo manus,

Et bis remisit rursus, et frustra fuit,

Gemitumque ab imo pectore ingentem trahens

Lacrimasque inanes, flebili erupit sono:

Tu purioris magne regnator poli

Caelumque factis omnibus praesens meis,

Et cuncta lustrans, cuncta quod circum tegis,

Antestor inquit. Cernis haec? Cernis? Trahor

Et vos meorum gens pusilla liberûm

Pudicaque uxor, O mea aeternum vale.

Extremus ore frigido haerebat sonus:

Tortor cruentas iniicit collo manus,

Vitaeque cursum rumpit, et voci sonum.

Flammisque trepidum tradit, eminus tamen,

Maiorque leto poena sit leti mora,

Morique nescit: quodque postremum fuit,

Negata mors est ipsa, morienti tamen.

Tandem misertus ipse prorumpit vapor

Ambitque vultum, dum fuit vultus tamen,

Unaque luce carceri et leto fuit

Addictus ille, binaque infelix tulit

Mortisque damna, compedumque: et O nefas

Nullius umquam fraudis aut doli reum

Idem beatum vidit, et cinerem dies.

Praef. Et quae furoris causa tam subiti fuit?

**Sic.** Quaecumque vobis, quaeque tot quondam expulit

Laribus paternis, sancta libertas, fides,

Pietasque pura: cuncta praeterquam scelus,

Odium tyranni, rituumque adulteri

Regis sacrorum, frausque Romani patris.

Exin dolores inter et suspiria

Miserae parentis, degere aetatem in malis

Penuriaque, flebilem ingressa est viam

Puerilis aetas, liberisque reddita

Pro patre rapto sola paupertas fuit.

Praef. Opes quis autem sustulit misero suas?

Sic. Qui vitam. Praef. Eone pervicax mentis tumor

Legisque certae ignarus erupit furor?

Sic. Saevitum in omne est ordine infelix genus,

Paterque saeva morte multatus iacet,

Vitaque mater: poenaque illi mors fuit;

Huic munus esset: quotque liberos parens

Totidem doloris liquit haeredes sui,

Opumque nullos. Praef. Surge et adverso feras

Sortis malignae corde provoca minas,

Fatumque contra pectore excelso preme.

Campoque aperto Martiisque legibus

Invade Iberum: cuncta fraus absit procul

Ignota Batavis: exulat nostris adhuc

Hoc nomen oris: artis haud Mavors eget.

Virtutis altae robore et forti manu

Ferroque tantus expiandus est cruor

Animique motu. Poscit ultricem manum

Nati cinis paternus, et virum vocat,

Puerum nequibat; quidquid effluxit tuis

Ignovit annis, Nunc age ultorem para.

Natum parenti; magna te moles premit.

Tune ut sepulcri debitor tanti, queas

Haurire lumen, siderumque ardens iubar?

Ah creditores patrios manes habes,

Teque umbra poscit illa, te cinis ciet,

Et ipsa lentum terra te mater vocat,

Geritque frustra. Fervet aetatis calor

Sanguisque totas integer venas alit.

Utrumne laudi pectus occallet tuum,

Speique totas vita praeclusit vias?

Exsurge tandem, pectorisque fervidas

Effunde habenas, teque huic dedas duci

Nomenque Marti. Sic. Scilicet fixum est, placet.

Ergo ut iuventae largioris plenior

Pulsavit aetas limen, et lanuginis

Autumnus atras primus infecit genas,

Rebusque dignum tempus, et primordium

Maioris aevi, cum dolor, primusque honos

Potentiores pectori subdunt faces,

Vehuntque in altum, deprimuntve spiritus

Motusque primos; fata iuravi tua

Miserande genitor, cladis et tantae necis

Futurus ultor. Nunc quoque, immensa licet

Vastaque mole dura paupertas premat,

Et eminentem saeva virtutis diem

Nisusque condat, opprimatque, et arduos

Supplantet ausus, et resurgentem domet,

Plerumque magnis imminens conatibus

Imbelle pondus, et dolor penuriae

Aedilis altis additus virtutibus,

Quoties parentis cumque praerepti tamen

Sensus cruentis cor fodit calcaribus,

Ceu ille longa membra defessus die

Bellator alto cornipes torpet situ,

Mavortis acres suetus inter impetus

Glomerare gressus: ille dum tempus sinit

Annique, et aetas, it iuventa fervidus

Enses micantes inter, et ferri minas,

Ardensque gestit, torvus, et plenus sui,

Strepituque maior, auribus totis bibens

Galeasque, vocesque, aeraque et neces virûm

Superba crurum ponderat volumina,

Tremitque palpitatque, et in numerum salit.

At nunc senectae pondus infelix licet

Suique vix pars, si tamen litui procul

Tubaeque notum rursus hauriat sonum;

Inhorret armos, et tremor totos vetus

Redux in artus, corpus immensum quatit,

Auremque sursum tollit, et terram ferit,

Annosque nescit, seque restituit sibi.

Sic colla quamvis semper incumbens, grave

Onus fatigat, impetusque intercipit

Laudemque rerum degener penuria

\`Virtutis umbra\’, et pertinax necessitas

Sublime dura cor retundens compede,

Animique nascens lumen, et promptam satis

In bella dextram; sic quoque ardentes agit

Sublata motus mens, suasque ventilat

Libratque vires, copiamque: et pervigil

Inusitata parturit molimina,

Nec ille cassam laude sol praesens facem

Ducet sub umbras. Singulos perdo dies

Si nil Iberus. **Praef.** Perge, sitientes patris

Restingue manes, sanguinem sanguis suum

Exposcit ille. **Sic.** Patriam versus trahor

Nec illa nobis vana diffluet via:

Nunc ecce nostris praestitem conatibus

Heroa petimus, splendidae culmen domus.

En ipse celerem praevius refert pedem.

## 9. SCENA. II.

**Auriacus. Louisa.**

Quid immerentes rore commendas genas

O dulcis uxor, maestaque amplexus fugit

Visusque nostros, nec suave purpurae

Hilarumque laetae mentis emergit iubar,

Vultumque pingit? Non ut ante, candida

Tibi serenus ora perstringit rubor.

Sed maesta, sed deiecta, sed luctu gravis.

Sic illa Phoebi blande spoliatrix sui

Nocturna Phoebe pallet, et caecum caput

Obnubit atris implicata nubibus,

Poloque lumen tollit, et terrae polum,

Trepidique torpent aetheris magni chori:

Suasque linquunt aurei fratres domos

Vigiles serenae noctis, et caeli cohors

Statione rupta. Non ita pridem tamen

Certe fatebor dulcis O consors thori,

Non tanta lacrimis causa defuit tuis,

Cum perduelles inter et nostram manum

Parvo redundans alveo Rhenus stetit,

Vitaeque nostrae terminus flumen fuit,

Mortemque vidi semper et fugi meam.

Certe fatebor quidquid huius est, mea

Nec dulce vanis dictionum fraudibus

Ambagibusve pectus involvam tuum,

Non ulla Iberum, meque sat tuto queat

Dividere tellus; Non Pyrenes si iuga,

Idemque Celtas meque disiungat tuos,

Discriminataque Alpium cacumina,

Quacumque late cornibus caelum suis

Vicinus ambit, aemulumque verticem

Humerosque circum velat aestivo gelu

Apex superbus, nubibusque aptum caput:

Terraeque quidquid continentis uspiam

Succumbit arcu flammeo ingentis poli,

Inhorruique semper, eminus licet,

Fraudes tyranni, comminus numquam manum,

\`Timuique solo quod timore vincitur

Dolos et astus:\’ cetera haud quicquam sibi

In hoc profanus corde deposcet timor.

Non ulla tantum (testor hoc unum deos)

Capax Iberi terra, si simul mei.

At nunc profundo spumeus regno pater

Tot aestuantes victor obiecit sinus

Molitus alta fluctibus divortia

Sequester ingens arbiterque, solus hic

Horrere Ibero suadet, et nostro vetat.

Primus Philippum patriam urgentem viam,

Orbisque habenas mente volventem sua

Vidi tulique; Primus hoc vovi latus

Et prurientes totius fregi manus,

Ardore mundi. Per meae Bataviae

Certe ruinas, et lacessitum caput

Maiora poscit. Sternit hanc votis suis,

Conatibusque rex superbus semitam,

Et universi candidatus est Iber.

Gaudete reges, proximum polo genus,

Aboriginesque caelitum magni duces

Divûm propago: tutor omnibus sui

Simulque noster. Cuncta defendi loca

Cum nostra cepi. Vindicem Belgis dedi

Munimen orbi: cumque rex mundo minax

Soli patentem liber invasit viam

Venturus ultra; primus obieci mare

Moramque feci. Terra non satis fuit,

Successit unda: caerulisque fluctibus,

Pontique saevam gurgite repressi manum.

\`Namque inquietus fervor ille principum

Gliscendo surgit, seque tollit: et licet

Sit aemulator nullius, fiet suus

Regalis ardor: pluraque hoc uno petit

Quo plura restant: perque populorum rapax

Crescit ruinas:\’ quodque supremum reor

Bellum sine hoste gessit Albanus furor,

Egitque cives in se et armavit suos.

At tu reposta lenior cura veni

O blanda coniunx, mentis O vigor meae

Eademque thalami; frontis et supercili

Nubem serena: laetaque in cultus redi

Habitusque veteres. Nunc in amplexus patris

Commune pignus veniat: et collum premat

Brevibus lacertis parvulum germen domus

Natusque noster: sic iuvat, certe iuvat

Curis fatiscens, Belgiaeque pondere

Laxare pectus, otioque turbidam

Rigare mentem, lenibusque gaudiis.

**Lois.** Metuo marite: plura non queo tamen,

Metuo marite. **Aur.** Tristia et luctus graves

Remitte Iberis. Omen hoc nostros precor

Invadat hostes. **Lois.** Neutiquam frustra tamen

Timore vano fluctuatur cor meum,

Nec ante tanto; Qualis hibernas ferox

Cum Corus auras, arbiterque fluctuum

Caecas profundo caerulo intentat minas

Insanus Auster, vimque praemittit suam

Venturus ipse; sensit adventum dei

Thetys residens, summaque absentem licet

Exhorret unda, turbidaque aspergine

Cautes trementes inter alludit mare,

Refluitque rursus, seque sorbet, et fremit,

Sensimque maius turget: undaque hinc et hinc

Terram flagellat dubia, vix credens sibi,

Adhuc futuri plena. Donec impotens

Caeli furentes pervagatur cardines

pontumque verrit ventus, et nubem trahit,

Et incubantem fluctibus miscet polum,

Vadumque volvit, pallidique navitae

pectus pavore solvit, et fluctu ratem.

Sic ante luctus luget, et fatum sibi

Indicit aeger mentis ignarae stupor:

Non me Lyaei dona, non mitis Ceres,

Ipsaeque dulces ante delectant dapes,

Crescitque in ore lentus invito cibus.

Victos nec artus vinculo mitis sopor

Leni pererrat, flebilesve luminum

Demulcet orbes. Cura non lapsu gravi

Noctis profundae liquitur, sed in genis

Infesta, pernox excubat: tremo, tremo,

Metuo marite. **Aur.** Scilicet pacem tremis

Non arma quondam. **Lois.** Pace tranquilla viros

Perire didici. Pace tranquilla iacet

Quem non tot ictus, civiumque murmura,

Quassumque regni corpus, et Celtae furor:

Non factionum saeva concussit manus,

Non Martis alta vis, et inclinans onus

Patriae ruentis. Pace tranquilla iacet,

Bellique finem vidit, et vitae suae.

**Aur.** Secura metuis? **Lois.** Ne diu sint. **Aur.** Siquid hic

Usquam tremendum, siquid adversum fuit

Trans mare relictum est. Longa nos secat via

Simulque fraudes, et dolos. Toto mari

Distamus illinc unde metuendum fuit

Quidquid timetur. Omne trans pontum est scelus

Unaque Iberus. **Lois.** \`Pax subinde decipit

Securitate, Marsque tutatur metu,

Cavetque semper arma, qui semper timet.\’

Testis maritus, testis et genitor fuit,

Alterque natae monstrat, alter coniugi,

Timere quavis fraude plus, quidquid latet.

Ille, ille, regni fulgor ingentis parens,

Potensque rerum, sacra vis Colignii,

Emancipatus horridae pendet neci,

Interque terras et polum, neutrum tenet;

Utroque dignus: impotens spectaculum

Sortis protervae, sidera et caeli vagos

Testatur ignes, duplici functus malo,

Divisque versum corpus, et terrae vicem

Demonstrat ille; nec sepulcro clauditur

Caelo sepulcro tutus, et patria sua.

Quis fata nescit magne Theligni tua?

Fossumque ferro pectus, et tristem necem?

His, his in ulnis ille, in hoc, in hoc sinu

Undans cruore triste demisit caput,

Oculosque morte iam natantes, collaque

In ora nostra flexa, et exsangues genas,

Animaeque dulces ore languenti bibi

Abeuntis auras: pressus, elisus diu

Inter lacertos, inter haerentes manus,

Interque vultus, spiritus fugit meos:

Quemque ipsa tenui, perdidi ereptum tamen

Misera maritum: concidit pondus grave

Vel sic tremendum perduellibus suis,

Impune magna Guisiorum victima.

Hymen quot ille finis heroum fuit?

Haud cariores ulla gens vidit toros

Emitve taedas ante quis pluris suas,

Regique regni dos cruor fuit sui.

Quis metuit istos quisve trepidavit dolos,

Caecasque fraudes, et reconditum scelus,

Aulaeque latebras? Horruit nemo necem,

Nemoque fugit. **Aur.** Desine infelix metus

Luctusque inanis, neve vanis irrita

Te trade curis. Firmus a nobis locus

Defendit hostem. **Loi.** Nullus hic hostis fuit.

**Aur.** Fuere et omnes. **Loi.** Vocibus certe tuis

Libens remitto quidquid est, tamen tamen

Metuo marite. Perge famularis manus,

Parvamque patri sistite hic prolem suo.

Hic en hic ille est, dulcis effigies tui,

Pariterque nostri, pars mei, pars et tui,

Utrumque iungit. Hunc ego quoties tuor

Quotiesque vultus cerno, et has parvas manus,

Similesque patri luminis blandi notas,

Lacrimis inundo. Siquid adversi ferox

Fortuna regno moliatur; aut tibi,

In hoc suave pars redundabit caput.

**Aur.** Accedat agedum. Nate spes O nunc patris,

Futurus ultor, Nate Nate, surge age,

Laudum sititor, aemulusque patriae

Virtutis, aevo maior; aetatem tuam

Transcende victor, temporisque urge moram,

Annosque iam nunc supputent maestae tuos

Matres Iberae. Nate, ut illud contuor

Sublime pectus, oraque et vultus meos,

Decusque latae frontis, et torvas genas,

Ingens Philippi crescit hic terris pavor.

O nate, nate, dissipata nobilis

Comae propago, et ille vagitus gravis

Elementa rerum spondet, et certam manum,

Aususque magnos. Nate, si quae forte sors

Coeptam parenti durior rumpat viam,

Iterque rerum claudat atque exordia

Ingentis orsus, Belgiaeque motuum,

Viduae parentis dulce solamen, patri

Vultu superstes esto, laudibus tibi.

Patremque matri redde, patriae virum.

At cum iuventae largior vis liberas

Totasque rebus Martiis pandet fores,

Sublimis ardor auctibus surgat novis,

Seseque late fundat, et metum sibi

Mox regna subdat, iam triumphorum capax,

Avosque Divos volvat, et magnum genus.

Illic Adolphi pectus altum et indoles,

Tergoque numquam notus, aut fugae memor,

Dium Renatus nomen. O sanguis meus,

Eritne lux haec, qua per undantem sali

Devectus aestum, per Batava litora,

Nereique regna spumeum aerata secans

Sulcum carina, victor ardentem minis

Adhuc Iberum litore extremo trahas?

Patrique Opima laetus; et victos lares

E puppe monstres? Nate, virtutis tuae

Testem Batavum, Belgiaeque vindicem

Togae potentem, curiaeque purpuram,

Patresque magnos trado, et Ichnaeae decus

Sanctum senatum. Sic nec amisso patre

Futurus orbus. Nate, iam motus tuos

Exspectat hostis, quassaque Europae salus.

O nate, mundo conscio qui nascitur

Latere nescit! Principem totus suum

Expectat orbis, oraque et vultus ducum

Annos sequuntur, gestaque, et fortem manum

Gliscentis aevi. Nate, magnanimus tibi

Binas Batavus monstrat armorum vias,

Terram, salumque: semita haud una est tibi

Modusque rerum, terraque angusta est nimis;

Vides et aequor: ipsa te in lucem trahit

Natura nate: quodque supremum tamen

Felicitatis arbitror culmen tuae;

Vincis coactus, poscerisque. Hinc caerulae

Regnator undae Cattus: hinc venti sciens

Fidum Walachri cor, et aetatis suae

Profusor ingens Geldrus, et Friso minax

Cient morantem. Sis licet victor cito

At ultor esse non nisi sero potes.

O nate nate, tramitem O quantum tibi

Ingens parentis praevii stravit labor.

Quae O nate quondam nomina, O quantos leges

Mutantis aestus patriae, et fluxas vices,

Ruptumque regi foedus, et taetras dapes,

Dolosque Iberum: Qualis excusso iugo

Turbatus atro Mosa spumavit vado,

Stagno redundans turbido: Quantas pater

Superbus Honta, cornibus flexis, virûm

Strages cruento victor involvit sinu,

Cadaverumque mole praeclusus sibi

Quaesivit in se sese, et ingentem viam

Molitus extra gurgite undanti fuit.

Qua primus Albae terror, audaci manu

Regina ponti, magna frenatrix sali

Flissinga versos sensit exultans deos:

Soloque victas nomine exterrens aquas

Curru marino vectus, et vasta trabe

Per fluctuantem navita erumpit viam,

Praedasque late verrit. At tu patriae

Fecunda nostrae, dulce solamen tori

Coniunx, memento per paterna parvulum

Trophaea natum ducere, et Mavortios

Parentis ausus, armaque, et raucas tubas.

Sensimque in hastam surgat, inque pulvere

Equi lupatis ora spumantis premat,

Armosque ferro calcet, et crudam nivem,

Caelumque aperto vertice hibernum ferat:

Cum se pruinis turbidus laxat polus

Brumam lacessat primus, et spumans vadum

Nusquam tremiscens, pectore adverso domet:

Exsuscitandus ardor ille est, indoles

Ne forte taetro sacra torpescat situ,

Aut sub veterno regius lateat vigor.

Virtutis altae fomites claros tuor

O blanda coniunx; vidimus nuper, meo

Cum forte iussu noster ille a limine

Mota satelles arma vibrabat manu,

Mavortiasque miles inflabat tubas,

Arrisit ille, gaudiumque fervido

Admisit ore, vixque nutricis sinu

Sese remisit, emicansque dexteram

Protendit, exiliitque et in ferrum ruit.

O nate, dignis scilicet crepundiis

Nassoviorum gente praeludis; neque

Iners paternum nube suffundes genus:

At nos suetae iam vocant uxor dapes

Mediumque Phoebi currus invadit polum.

**CHORUS**

*Choriambici, Dimetri Iambici, Dactylici Pentametri, Hexametri
Saphhici.*

Frustran\’ sollicitis condita vultibus

Obscuris latuit Cynthia nubibus?

An lapsum miseris fataque gentibus,

Et belli dubios nuntiat impetus,

Et Mavortis opus? Fallere, fallere

Quisquis mente levem vectus in aera

Adscribis nimiam sideribus fidem.

Namque illa emeritis pallida cornibus

Fratri blanda suo basia dividit,

Seque exinde novis instruit ignibus,

Et Phoebi tepidos concipit halitus.

Illinc dulcis humus parturit, et levis

Humescit saturi penna Favonii:

Illinc Daedalei progenies soli

Ridentes violaeque, et violae soror

Circum virgineis picta ruboribus

Florum nobilium dux Rosa nascitur.

Tellus vere novo, iam genitalibus

Lucinam patitur feta caloribus,

Lucinam patitur veris, et obstetrix

Aspirat levibus Cynthia mensibus:

Caelum nutrit amor, nutrit amor solum.

Constant foederibus omnia mutuis,

Terramque magnus aether

Amplectitur; suisque

Gerit, fovetque in ulnis,

Taedasque ovans quotannis,

Redintegrat iugales,

Et coniugem fatetur,

Seseque miscet illi,

Et in sinum beatae

Se proripit maritae.

Tum volucrum toto vagus aethere

Dulcis hymen hymenaee sonat chorus:

Pronubus exsultat Zephyrus pater,

Sideraque aurata praeeunt face,

Et placidas caelum choreas agit,

Et domini praelucet amoribus,

Nuptaque in amplexum nova ducitur,

Sponsaque regales aperit senus,

Et variis lascivit amictibus,

Utque suo placitura viro nitet.

Illinc flava Ceres, et amabilis

Femineus Bacchi refluit liquor.

Uvaque sub tremulis pendula palmitibus

Propter aquae dulcem luxuriat strepitum,

Quae pariat maestis gaudia pectoribus.

Tum vaga per tepidas exsiliens latebras

Aetheris aurati filia, dulcis aqua

Garrula torrentem tentat iter per humum,

Arboribusque, suam, graminibusque, sitim

Sedat, et exiles solvitur in scatebras,

Vidimus horrendum caelo prodire cometen,

Qua validas auriga levis moderatur habenas

Lora regens axemque, polumque invectus apertum

Lumina maioris turbatus conspicit Ursae,

Quem licet armatus croceo qua fulgurat auro

Palluit Orion, trepidoque exterritus ensis

Excidit, ingentique animum revocavit ab ausu,

Regiae et fortes metuant tyranni:

\`Nulla privatis populis minantur

Sidera, aut parvo pecudum magistro,

Parva non novit polus; alta nutant,

Sorsque in occasum propria secunda

Mole dehiscit.\’

## 11. ACTUS QUARTUS. SCENA I.

**Sicarius. Quattuor Furiae, Inquisitio, Alecto, Megaera, Tisiphone.**

Ignosce victo Roma: cor retro salit

Fugamque versat intus. O sacerrimi

Tutela patris, votaque, et fides mea,

Et fibulati curiae sanctae patres,

Superatus adsto: victus, ignavus feror,

Mihique cessi: pectus imbellis ferit

Tremor, quatitque: foedus, ignavus timor

Invicta mentis moenia obsedit meae,

Et iam triumphum ducit: en victus trahor;

Sed ante pugnam. Magne tot rerum undique

Lustrator aether, cernis hanc tardam manum

In vota nostra? Quodque bis senis vaga

Mens egit annis una ut arguat dies?

Dubitamus anime? Caeca consilia advocas?

Hac hac eundum est. Cernis, has cernis fores?

Haec te beatum referet, aut nullum via.

Iam perge, perge hac. Omen haud quaquam placet,

Ter hoc labantem limine offendi pedem:

Recede rursus. \`Haud capit periculum

Angustior mens.\’ Cede prohibenti deo

Ignave, demens, nisibusque impar tuis,

Pactoque tanto. Cede age, gressum refer,

Haud solus ibis; dedecus comes tibi est,

Pudorque, sorsque adversa, quaeque te diu

Foedo subegit dura paupertas iugo.

Quid agimus? Haud si tota vis Mavortia,

Mucronibusque saeva districtis cohors,

Undam minetur hinc et hinc flammam mihi,

Et quidquid usquam est; telaque in nostrum caput

Vibrata iam nunc impetu caeco ruant,

Premarque solus, spiritumque hunc hosticus

Cruore mersum tabido elidat furor;

Usquam recedam. Praevius pes hic manet

Locoque fixus haeret: haud illum dei

Totusque retro mundus incumbens agat:

Non si trecenae membra divellant rotae.

Gaude Philippe! Dextera O istaec mea

Quot te tropaeis una victorem creat?

Inermis hostem magne redux fundis tuum.

Absensque vincis. Flamina, et vos O leves

Abite venti, dictaque et voces meas

magno Philippo cedite, et rerum duci,

Suspendat arma, proelii stat finis hic,

Belli supremum terminum haec claudit dies.

Quo volvor amens? Vela mens impos tua

Lege, et furoris dirigas clavum tui.

Tun\’ ora ut illa et frontis augustae decus,

Vultusque tantae conscius fraudis feras?

Nec victus ibis? Linguaque et vocis via

Potentiori vincta torpebit metu?

Et inter ipsae facinus horrebunt manus?

Sudor trementes imbre pertentans gravi

Dissolvit artus. Iunge, iunge et hunc tuis

Batavia titulis: victus accedo tibi.

**Al.** Cessas Megaera sanguine undantem sacro

In ora taedam vergere? Et pectus ferum

Acherontis atro seminare toxico?

**Sic.** Pudet coruscos flammei Solis, pudet,

Videre vultus. Desere ingentem poli

Sol magne cursum, desere, aut terras ego

Victus relinquo. Cernitis? Retro ruit,

Trepidusque clarum polluit Titan diem,

Comamque circum nubilo involvit suam,

Et ora nostra deserit. Mane, mane,

Cedemus ipsi: quo moves? Tuam tibi

Terram relinquo Phoebe: nos Pontus feret

Et hoc scelestum saxa collident caput.

**INQUISITIO, ALECTO**

**Megaera Tisiphone.**

*Trochaei.*

**In.** Noctis ignavae propago pallidae Stygis deae,

Ite, turbinis lacerti squalleant serpentibus,

Et veneni si quid usquam Colchos extremo sinu

Phasias regno scelestum victa cum movit pedem

Palluit, vel Pontus audax: quidquid umbrosae domus

Cerberus latrator ingens ore conceptum fero

Invias ructans sub auras, magnus Alcidae labos

Gutture horruit trifauci, vique conspexit diem.

Quidquid Inous maritus mente deiectus sua

Herculis iussu novercae, cum patris furtum pii

Dactylos inter furentes, et Cabirorum choros

Tigridis frenator Euan vagiisset: quidquid et

Teste furtim noctiluca fervidae stillant equae:

Saeva quidquid e sepulcris saga nocturnis legit;

Aridi bubonis ossa, et exta ieiunae canis,

Et strigis iecur revulsum, et pure conditum novo

Fetidum bufonis inguen, et rubetarum cinis,

Inter errores profanos mentis, et foedum scelus,

Et nefas, caedisque amorem, turbidasque lacrimas

Sanguine immixtas recenti, languidisque luctibus

Et dolos, caecasque fraudes, aere versentur cavo.

Perfidum caput furentis mergite, et mentis viae

Horrido spument veneno, perque Echidnaeus furor

Intimas serpat medullas, et profunda pectoris.

Densioribus colubri sibilate nexibus.

O mei, mei colubri, sibilo reconditum

Belgiae narrate funus. Instat infelix dies,

Morsque prorumpens superbas tundit herois domos,

Ultimumque intentat ictum. Nescium sortis genus

Gaudia ah inter dapesque funus operitur suum.

## 12. SCENA II.

Loisa. Nutrix.

Quis me solos procul hinc nutrix

Vehat in saltus? antraque nullo

Pervia passu, vel desertas

Rupis latebras, inter querulos

Volucrum luctus? Iuvat obsessum

Lacrimis nutrix pascere pectus.

Iuvat ingenti solvere nutrix

Frena dolori. Iuvat ignarae

Solvere nutrix vincula mentis.

Felix quisquis cognita luget;

Late tendit dolor ignotus.

Abit in lacrimas mens caeca suas,

Et congressus hominum dulces

Effugit. O quis

Mediae ereptam murmure turbae

Populos extra sistat et urbes.

O quis donet, totos animi

Promere motus, aut ignotas

Cernere curas!

**Nu.** Alumna, vanis obsequi doloribus,

Mentemque magni masculam cessa viri,

Animumque maestis provocare lacrimis.

Qualis sonoris acta diu incudibus

Ferri rigentis massa, vel crudus chalybs,

Effossus alto desidis terrae sinu,

Venisque matris, multa quem frustra manus

Fabrum fatigat, cum lacertorum graves

Surgunt in ictus; ille vi tutus sua

Lacessit altos, et retundit impetus

Viresque cassas; post modo exili tamen

Domandus igne. Talis herois viri

Mens alta, nullis quae labascit improbae

Sortis ruinis, aut loco cedit suo

Virtute nixa, viribusque; lacrimis

Vanisque cedit feminarum questibus:

Invictaque unus pectora enervat dolor

Gemitusque sexus impotentis. \`Lacrimae

Luctusque causa quilibet prior sua

Rationis expers, mentis irritatio est,

Obsoniumque lacrimarum; nam sibi

Nimis subinde vanus arridet dolor,

Seseque pascit, ipse dum fomes sibi est.\’

**Lois.** Somnia nostros terrent visus

Atraque noctis (fallax utinam)

Plerumque novae nuntia curae

Sensibus imis ludit imago.

Vidi nutrix (flebile noctis

Procul omen eat) vidi nutrix

Maiora metu.

Rex astrorum luce renata

Tremulos noctis clauserat ignes

Phosphorus, et me domitor curae

Victos somnus strinxerat artus,

Oculosque levi sopor occulte

Vinxerat umbra:

Vidi trepidum maesta maritum,

Subiti largos distillantem

Sanguinis imbres; vidi attonitos

Ceu vicinae necis adventu

Tendere vultus. Terque ingenti

Gemitu ducto concidit, inque

Pectore nostro late effusis

Proruit ulnis; Ultimaque (inquit)

Munera coniunx, coniunx coniunx

Ultima nobis munera solve:

Trahor immensas retro coniunx

Noctis ad umbras; at tu vero

Crede sopori.

Sic effatus, procul aetherias

Fluxit in auras, somnusque simul.

Mihi cor gelido salit admonitu

Noctis amarae: curaque somni

Somno, Nutrix, longior ipso est.[^1]

**Nu.** Fidem sopori nescia asscribis tuo,

Noctisque fucum, et aemulos veri dolos

Alumna trepidas: somnii fallax parens

Spes est, metusque: sensibus deme hos tuis,

Excedet illud. Navita exhorret fretum,

Venator imbrem: nocte utrumque conditus

Uterque cernit, luce non credit tamen:

Dolumque noctis pura traducit dies:

Tibi mariti casta legitimi fides

Pererrat animum, coniugisque copulae

Amor suavem pectoris sedem tenet,

Semperque metuit: noxque succedens tuas

Et umbra curas fraudibus versat suis,

Cum victa lenis membra decepit sopor,

Sensusque somno dulce liquefacti iacent.

**Lois.** Quis novus ille, vel quibus ille

Nutrix, Nutrix, vectus ab oris

Hospes nostram missus in aulam est?

Haud placet oris suspecta fides.

Nos domus intro, pignusque vocant.

## 13. SCENA. III.

SICARIUS. AURIACUS. Armiger. Chorus Satellitum.

Sic Sic eundum est; alterum chlamys latus,

Sclopumque velat: alterum fraudi patet;

Fidemque facto praestat, et dolos tegit

Nihil tegendo: flammeis cor glandibus

Et igne totas pectoris rumpam vias,

Sedesque vitae. Sensimus cassam fidem

Ferri scelesti: nuper effluxit sinu

Nisusque paene sica frustrata est meos.

Utinam revulsis viscerum radicibus

Liceat cadentis pectus etiamnum tremens,

Suisque vulsa e sedibus praecordia

monstrare vivo, cernat ut partem sui,

Mortemque vivus discat infelix suam,

Pereatque saepe: vel calentes sanguine

Tractare venas, extave obscenae cani

Lanianda ferro solvere, aut volucribus

Escam profanis; cura nunc duplex premit,

Necem tyranno molior, vitam mihi,

Perque alta praeceps urbis erumpam vada,

Liquidamque forti corde transmittam viam.

Utinam ter ille, morte funesta, horrida,

Novaque semper, ictibusque millibus

Fundendus esset. Una mors poenae parum est,

Nec digna nobis. O dies, O O dies,

O una votis metaque et finis meis;

Prompti subimus. Debitum sacrum tibi

Votumque dudum, magne, Belgarum caput

Mactamus Alba. Mente funestam iuvat

Versare caedem: bis iuvat, bis sanguine

Gaudere eodem: parva moriendi mora est;

Diu cogitando longior fiet tamen.

Crudelitatis tempus extendam meae,

Maiusque reddam. Pectore ingenti exigam

Scelus futurum. Sic per urgentem ferar

Populi coronam: sic satellitii minas,

Vultusque fallam: colla sic labens sua

Et palpitantes morte demittet manus:

Sic triste multa caede succumbet latus:

Sic imminente victus horrescet nece,

Torvusque totas pallor invadet genas.

Adhuc moramur? Trahimur, en pectus salit,

Notamque coeptis tesseram dedit meis.

Vocamur. Euge: cura Divorum sumus

Totumque votis annuit caelum meis.

En, ipse rara cinctus ingentem manu

Aulam relinquit, atriumque turbido

Invadit ore, fervidisque gressibus,

Et sponte leto pronus occurrit suo.

**Aur.** Dies diei cedit, atque annum novus

Reducit annus, ultimusque saeculi

**Finis, futuri primus est aevi gradus:**

Voratque terram pontus immenso sinu,

Ingens Batavae continentis helluo.

At terra pontum rursus in sese trahit,

Ulcisciturque, et destinatas fluminum

Cano parenti praevia exhaurit vias,

Praeoccupatque caeruli potum senis.

Sic cuncta sese lege nascendi premunt,

Pereuntque rursus, ut resurgant denuo:

Mutatque tempus cuncta, nil perdit tamen,

Semperque formas interim versat novas,

Veteresque solvit, cunctaque ut pereant simul

Simul reservat, cum tot annorum gravi

Pressus ruina, rursus in sese labans

Dehiscet orbis, et superba machina

Magni quae in ulnis fixa requiescit poli

Revulsa priscum diruetur in chaos:

Eritque rursum mundus ille, quod fuit

Cum nullus esset. Interim constans tamen

Natura solitas sedula retexit vias

Expers quietis, otiique nescia,

Pensoque iussas admovet semper manus,

Suetumque fusum volvit. Has inter vices

Quotacumque rerum, totiusque pars, Homo

Excelsa mente vota percurrit sua,

Morique trepidat, cuncta cum cernat tamen,

Sortemque solus discit, et nescit suam.

Idemque vitae sanguinisque prodigus,

Crudusque leti machinator est sui.

Cumque imminentis tanta sit fati via,

Aditusque mille, mille pereundi modi,

Audaxque Pontus, terraque in nos et ferus

Coniuret aether, flammaque et spumans aqua;

Mors arte crevit: ingenique munera

In nos, et ipsas vertimus fati manus.

Quodcumque durus mille sub fornacibus

Fuliginosis, aeris exercet faber,

Neci paratur: Mille silvarum comae

Letoque nostro vasta decrescunt iuga.

Illinc tot arma, telaque magno graves

Emuntur enses: sternere haud gratis licet;

Pretiosa mors est: cumque tot restent ferae,

Tot monstraque, hominem fundit infelix homo,

Caedemque iactat, seque delegit neci,

Cum multa posset: placuit hoc uno sibi:

\`Factumque longa temporis propagine,

Nobis triumphus, quod fuit quondam scelus.\’

Hac lege virtus effera armorum parens

Sese tuetur: talis ingentis soli

Fatalis ille subiugator et ducum

Altum Quirinus extulit terris caput,

Persesque Hydaspen, Bactraque, et saevum Scyten

Rupemque falsi pendulam Promethei

Provectus olim, Caspiumque ultra mare,

Et fabulosis asperas Tirynthio

Bacchoque rupes, Hesperumque limitem,

Et parciorem terruit ferro diem.

Hac lege fortis quilibet semper fuit;

Ut saevus esset. Hactenus tenui tamen

Grassata mors est saeva per terras via:

Per nos adaucta est: liberos morti sinus,

Et vela tota pandimus Belgae manu.

Prius irreperto, totque retro saeculis

Inusitato teximus letum modo:

Dum fulminantis sulphure et flamma Dei

Imitamur ignes: pressus ingenti vapor

Caelum ruina terret, eliso globo

Mundus cavernas laxat, atque ingens humus

Circum pavoris conscia immensi tremit,

Populosque late verrit, et totum simul

Invadit agmen. Parva quin etiam loquor;

Necantur urbes, saxaque et moles deum:

Nocetur orbi: totque nostra haec moenia

Evertit aetas, prisca quot fudit viros.

**Sic.** Pudet fateri, pudet, at intremui tamen,

Nec lingua sequitur deseror rursus Dei,

Et me reliqui. Genua trepidanti labant,

Quotiesque gressum protuli, retro feror.

Meliora volve: dicta modo constent tua,

Vultumque finge; tempus en ipsum iubet,

Locusque cunctas facilis excludit moras.

Agedum incipe, agedum. Longa nos tandem dies

Magnanime princeps (rursus in medio sonus

Defecit ore) Longa nos tandem dies

Magnanime princeps, patriam versus trahit:

At nunc favoris obsides liceat tui

Mecum tabellas. Cecidit, en pronus labat.

Properemus, instat turba, nec reliquum sinit

Satellitum vis: pedibus hoc restat meis,

**Aur.** O magne rerum genitor, en praeceps fluo,

Fluo, fluo, fluo, nec ulterius sinit

Mors ire voci. O maxime memento pater

Populi, meique: **Arm.** Pergite o comitum manus,

Pergite ah, ah pergite, ah ah pergite: en celer effluit,

Pergite ah furis scelesta persequi vestigia,

Ille postica cruentum saevus emisit pedem,

Nos redundans sanguine atro triste fulcimus latus:

**Chor. Sat.** Properemus: hac pars urgeat: pars hac ruat:

Pars tendat illac: pars ad illa: pars ad haec:

At pars utroque: parsque iuratos duces

Proceresque sistat: parsque ne lateat dolus

Circumdet urbem: parsque ne pateat via

Usquam scelesto; rupta, deserta, aspera

Latebras. Specusque, semitasque, et invium

Scrutetur omne: ne quid occultum tegat,

Aut per prementes diffluat victor manus.

**CHORUS.**

Hactenus magni domitor tyranni,

Hactenus vasti dominus profundi

Nerei rector Batavus, frementem

Subdidit undam.

Ille vesanos Aquilonis imbres

Inter, et saevas Boreae ruinas

Spumeum ridet mare, perque Iberum

Fertur et duras pariter procellas

Victor amborum: per utramque, fati

Ille contemptor, rate tendit Arcton:

Patria angusta est nimis; impotenti

Sole torrentem populatur Indum

Publicus mundi pavor: ite reges,

Ille binarum dominus viarum est,

Caeruli fluctus equitator, ille

turgidas inter nebulas, ferumque

Nascitur Austrum.

Unda si rursus trepidumque castae

Saeculum Pyrrhae redeat, gravesque

Fluminum lapsus, celeresque fontes

Iuppiter laxet ferus, et furentes

Solvat in imbres;

Tutus horrendas maris inter algas,

Inter et Protei pecus, horridasque

Eminens Phocas, et avara Cete,

Inter et blandas Thetidis sorores

Nabit optatas Batavus per undas

Aemulus Glauci, patriique fiet

Incola ponti.

Patria huic tota est humus, est et aequor.

Patria huic nusquam est, et ubique, magni

Inquies mundi peragrator ille

Terminos rerum speculatur omnes,

Cunctaque audendo subigit; periclo

Altior omni

Vesperumque atrum premit, et superbi

Impetus regis, spoliumque, opesque

Illius praesens rapit, et beatas

Transvehit merces, medioque in hoste

Tutus ab illo est.

Pleiadum laetae praeeunt choreae,

Velaque aspectant, facilesque cursum

Dirigunt stellae, nimiumque mollem,

Nec parem magnis animo Batavis

Omnis astrorum chorus aureorum

Ridet Iberum

Pervigil noctu: quotiesque rursum

Luce demissis subeunt tenebris;

Proelia et pulsas referunt carinas:

Qualis immenso redeuns triumpho

Victor ingenti gelidum cruore

Straverit Worstus mare: qualis ante

Viderit flexos iterum Penates

Ire Lugdunum Patareia: quales

Aureae blandae volucres Diones

mobiles olim tulerint tabellas

Consciae rerum, faciles ministrae,

Quas suo doctae pretium Camenae

Mollium Dousae genitrix amorum

Miserat olim.

Totus arridet polus, et beati

Annuunt Divi, fremituque magnus

Dissilit aether.

Sed quid tumultu moenia ingenti tremunt,

Gemituque tota lacrimisque urbs intonat?

Magnum minatur mutus et tacitus pavor,

Animumque terret cognitus nondum dolor.

## 16. ACTUS. V.

Loisa. Nutrix.

Fortes tyranni, et quisquis excelsa procul

Evectus arce, sortis optatae sedes;

Securus esto: tristia, et fraudem, et dolum, et

Felicitati proximum quidquid mali est

Nusquam timeto: restat ulterius nihil;

Fortuna vires fregit in nobis suas,

Nil servat aliis: perdidi patrem semel,

At bis maritum: vidit eadem nos dies

Viduas et orbas: vidua nunc rursus feror:

Si possem et orba. Reliquum est ipsi nihil

Sorti, vel in me. Quid meos cohibes sinus?

Desiste nutrix. Quid meos luctus vetas?

Desiste nutrix. Quid meas premis manus?

Desiste nutrix. Quantus est, quantus dolor

Qui incipere nescit! Quid, quibusve lacrimis,

Quo, aut unde primam luctibus sternam viam?

Ibo, Ibo nutrix, desine: ibo ibo, et ferar,

Ut siquid animae restet infelix sciam,

Amplectar artus, si quid, O si quid super

Experiar, ibo. Desine ah nutrix, eo.

**Nut**. \`Alumna, primum pectoris motum rege,

Violentus ille est: surdus est primus dolor,

Caecusque et amens, ipse nec cedit sibi

Mox longiori cedet aetati tamen.\’

Quid ah dolores tempori servas tuos

Mox eluendos? Ipsa quin aetas tibi est?

Quin ipsa longi temporis vicem subis

Et munus aevi, teque iam reddis tibi?

**Lo.** Desiste nutrix. Cuncta nunc subeunt mala,

Veteresque curas suscitat recens dolor,

Desiste nutrix; noster exemplo caret

Paremque nescit nescit, aequalem dolor.

Tot dicta nutrix, cassa tot solatia

Vocesque tolle. Desine, aut opem feras.

Reddas parentem, ne meum gemam virum,

Reddas maritum, ne meum gemam patrem.

Quid prisca refero? Sufficit nunc ut gemam

Quod nunc peractum est. Languor hoc nutrix mihi

Hoc illa mentis visa spondebant meae.

Nunc nempe credor. Sera quam fides mihi est?

Properate famuli; cernite. An quicquam spei

Nobis relictum est? Cernite. An vitae levis

Modo restat aura? Lapsa reliquias legam

Vitae fugacis, oreque os illud meo

Gelidasque tepidi pectoris latebras premam.

Permitte tantum. Pallidis sed en genis

Germana maestos illius gressus refert.

Mens nosse casus ardet et refugit suos.

Agnosco vultus. Loquitur infelix dolor,

Ille Ille sortis mutus est index meae.

Deficio nutrix corpus infelix humi

Lapsum, dehiscit, mensque sub tenebris latet

Utinam aeviternis. Caeca nox oritur mihi

Sequimur marite. **Nu.** Concidit. Dolor sibi

Incumbit ipsi. Perdidit vires suas

Mens cum marito. Alumna, quid praeceps abis?

Alumna mentem recipe et extollas tuam.

**Chor.** Quid maesta luctu deficis princeps tuo?

Lugere nostrum est: munus haud recte meum

Praeoccupasti: munus invadis meum.

Tibi maritus occidit; princeps mihi:

Plebeius iste luctus est, virum gemis

Commune nomen: nomen hoc vulgo patet.

Quaecumque noctem pura dispellit dies,

Flavamque Solis explicat magni comam,

Virum maritae demit, et natae patrem:

Viduus, vel orbus, quisquis est, sortem gemit;

At inter omnes: occidit princeps mihi.

Quod nomen illi luctui inveniet dolor!

Quis luctus ah est ille qui dici nequit?

Ah ah ah ah.

\`O quam vario Turbine pessum

Gloria rerum sublimis abit?

Nempe insidiae, frausque, dolique

Sunt excelsae nomina sortis:

Lare privati nequit exiguo

Fortuna parens varium tuto

Volvere fusum.

Nimium magnae domui semper

Proxima, nulla est.\’

Hei mihi quantos aethere vectus

Circum iugales Phoebus auratos agens

Casus tuetur, quotque scelerum nomina,

Dolosque caelo spectat, et fraudes suo,

Seram priusquam condat occumbens facem!

At nos profundas credimus solem tamen

Ferri sub undas: ille nostris fraudibus

Contaminatum diluit Ponto caput,

Vultusque terris surripit libens suos.

Hinc ille puras fluctibus mergens comas

Rubore circum fulgurat tinctus novo:

Pudor ille nostri est: cernite aspectum Dei

Pudibundus ille semper e terris abit.

LIBERTAS. SAUCIA.

Tellus et aequor, languidique fluminum

Cursus et amnes: quique per Batavos pater

Trepidante multus Rhene prorumpis vado,

Undas ministra. Tuque qui terras tegis,

Magnoque maestus incubas aer solo;

Pluviis perennes tristibus laxa sinus:

Lacrimis egemus. Lacrimas caelum tuas

Adiunge nostris. Undique in nubes eas,

Incumbe terris. Ipsa quin etiam tua

Duplicanda nox est: occidunt soles duo,

Tuus meusque: longa nox terras premat,

Vicesque solitas perdat infelix dies,

Facinusque condat. Hactenus malum tamen

Lugere potuit quisquis aspexit suum,

Intraque luctus constitit metas dolor,

Ah ah ah ah

Maiora gemimus: nomen excessit dolor

Lacrimasque nostras, fletus haud noster sat est,

Lugendus ipso maior est luctu dolor;

Minorque merito. Digna quis luctu queat

Lacrimare tanto? Quisve morientem queat?

Moriuntur omnes: funere illius iacent

Quoscumque tangit: Funus est quisquis videt,

Et funus urbs est: publicum funus iacet

Ah ah ah ah

Spectate cives: quisquis haud didicit mori

Hoc teste discat. Illa maiestas viri

Dictumque Marti pectus, atque horror soli

Ingens Iberi, cuius occursum ferae

Tremuere gentes, cuius invictam manum

Grudii feroces, concidit iacet, iacet.

Adeste cives: lacrimas iuro meas,

Et illud atra caede transmissum latus;

Invictus ille est: saeva nec mors id negat,

Ipsumque letum fraude superandum, docet

Nequiisse vinci. Talis immanis Phrygum

Metus Iliique, Troia quem nutans decem

Tremuit per annos, ultimus Priami gener

Sed iam sepultus: ille qui torvum Hectora

Potuisse vinci docuit, et mori simul;

Helenes mariti victima infelix iacet.

Talisque et alter ille Danaorum pavor,

Spoliator Asiae, ductor Argivae manus

Adultero servatus et taedae suae,

Intactus aliis, fraude superatus fuit:

Sed post triumphum: concidit victor domi

Bello superstes. Funus hoc funus iacet,

Fateor Philippe, dextera scurrae tamen;

\`Non potuit alia, tuque vincendo male

Victum fateris. Proh dolor, proh proh dolor.

Ah ah ah ah,

Privata lacrimis damna defleri queunt,

At cum ruina totius quisquis iacet

Gemendus illi est:\’ integer vires suas

Expromat orbis, concidit, iacet, iacet.

Ah ah ah ah.

Ingens cavernis mundus evulsis fremat,

Gemitumque reddat. Tuque, tuque O fulminis

Potentioris magne librator Deus

Percurre vastas aetheris tonitru fores;

Condi minore nenia tantus nequit.

Haec tuba sepulto praeeat, immanem polo

Quae eiecit Otum, quaeque flammarum patres

Rursus parenti reddit caesos suae

Titanas olim. Vesper extremus tremat,

Ruptoque videat orbe quod fecit nefas,

Ah ah ah ah.

At vos Batavûm corda, gens Neptunia

Obnubite atris hic et hinc amictibus

Urbem domosque: tota ferales gerat

Natura cultus, luctui angusta est nimis

Humana turba: si quis armorum comes

Ostro superbum cornipes tollit caput

Velamine atrum flebili radat solum:

Lugere non sat tota gens hominum sumus,

Accedat alter lacrimis nostris dolor.

Ah ah ah ah,

Adeste cives: patriae fulcrum iacet

Sopore tristi victus. O fatum, O dolor

Haec illa sedes mentis, hoc illud caput

Prudentiarum viva, dum vixit, domus,

Excessit, abiit: restat illius nihil

Nisi auferendum, nil nisi abdendum solo.

Effodite tumulum, qui sit ambobus satis:

Tumulanda cives patria, et patriae est pater.

Heu heu, heu heu.

Efferte funus. Praefica est magno duci

Natura rerum: funus hoc parvi nihil

Admittit in se: scilicet princeps Dei

Iacet: universo nomen illud nascitur

Aequale mundo. Sequitur et retro venit

Oceanus atra flebile redundans aqua,

Terramque pulsat tristis, et lacrimas agit,

Ut ante spumas. Sidera, et caeli vagum

Comitetur agmen, pompa feralis veni

Stellae minores. Tuque qui caelum secas

Niveoque parum lacte distinguis polum

Aurate trames, caerula Heroum domus,

Geniisque magnum destinate principum

Dimitte cives cras recepturus tuos;

Hodie vacabis: igneae caelum faces

Relinquite omnes: Hesperus maneat tamen,

Scelus exsecrandum querimur Hesperii soli.

Heu heu heu heu.

Tuque igneorum magne signorum Leo

Regnator, O qui flammeo motu minax

Chelas rapaces propter, et rictus feros

Horrenti Hydrae caede vivacis sua

Emergis altas igne vestitus iubas;

Defende nostrum: latius torvos polo

Protende vultus: O inauditum prius;

Leo Batavus tremuit, et fugam parat!

Heu heu heu heu.

Tuque a Tonante passa stuprum, at femina,

Lycaone prognata, descendas licet,

Nostroque longam Nereo sedes sitim,

Et pellicatus eluas sordes tui,

Ut pura venias: si lubet, natum trahe;

Vel cum sagittis: nulla fraus maior potest

Nobis timeri, concidit, iacet, iacet

Cui cavere nostra consuevit fides.

Heu heu heu heu.

At tu Boote plaustra tantisper tua,

Solitumque cursum cohibe, et in terras eas,

Mox axe funus illud extollas tuo,

Divisque fraudes omnibus monstra novas,

Artemque Iberam. Tuque vocalis Lyra

Fidibus remissis carmen infelix sona,

Tuumque cantu demereri denuo

Delphina discas, iungat ut latus tibi,

Neptuniosque transvehat dorso choros

In iusta nostra. Tuque qui consors Lyrae

Illustre caeli Cygne praetentas iter,

Nixusque in alas aureo emergis polo;

Fatale triste voce moduleris melos:

Sed quale ripis flebilis Caystriis

Tepidis in undis morte vicina sonat,

Lateque canta; concidit, iacet iacet,

Cor Illud orbis, magna Belgarum salus.

Heu heu heu heu.

Adeste cives. Quis feretro huic graves

Supponet humeros? Ponderi quis par erit

Molique tantae? Sidera haud ultra moror.

Namque ille caelum qui labantis in modum,

Similisque fesso magnus Alcides tenet

Totus remisso lapsus occumbet genu.

At tu pudicae magne Pleiones nepos,

Tegeatice ales: inter errantes globos,

Interque Divos, inferosque, qui subis

Totidem labores; huc avum sistas tuum,

Illum potentes caelifer qui sustinet

Defessus axes: mundus interea licet,

Totumque ruptis postibus caelum ruat.

Nihil moramur. Concidit, iacet, iacet

Ille orbis ingens splendor, O fatum, O Dei,

Heu heu heu heu.

Spectate cives: pileum hic linquo meum

Iuxta cadaver illud, ut sacras procul

Secum sub umbras ille qui dedit ferat.

Quin et capillum verticis messem mei

Quem tum totondi, rasa cum primum coma

Sollemne sortis munus addecuit meae,

Mando sepulto. Crinibus totum meis

Vestire circum corpus infelix iuvat,

Ah funus illud, funus illud O Dei.

Nunc hoc favoris munus extremum ferat,

Quin me quoque ipsam; perdita a vobis eo

Proscripta cives, exula vobis eo.

Valete cives, sancta Libertas abit.

Spes nostra cecidit, concidit, iacet, iacet,

Heu heu heu heu.

Quo me immerentem mittitis Di? Quo ferar?

Gressumve referam? Sarmatarum ultra nives

Tanaimque et Istrum, vel remotas horridi

Boreae pruinas? Quo nec humanum gelu

Indulget adytum, nec pedum vestigia

Hominumve passus Scyticus admittit rigor?

Heu heu heu heu.

Inter cavernas, vel ferarum tristia

Spelea vultus obruam terra meos.

Pertaedet hominum; perfidam fraudem et nefas,

Tristesque caedes cernere haud ultra queo.

Valete terrae. \`Tot truces inter feras

Lupasque, et ursas, et graves minacium

Iras leonum, et ora torvorum boum

Nil terra domino tristius gerit suo.

Homo omne monstrum est: ille nam celat feras

Quotquot timentur, ille crudeles leas

Lupasque et ursas, pectore obscuro tegit.\’

Valete cives, sancta Libertas abit,

Abivit ille, quem videtis hic tamen,

Abivit ille, praevium e terris sequor.

Valete cives. Sancta Libertas abit.

Heu heu heu heu.



# Back



Finis

PRINCEPS MAURITIUS

LUGDUNO REDUX.

*Batava* tellus, caeruli sedes *Dei,*

In hoc vocamur? Una spem dies tibi,

Nobis parentem sustulit. Felix cui

Luctum fateri lacrimis licet suum.

Cum patre nobis tollit et luctum *Deus.*

\`Lacrimare magnus nescit Herois vigor,

Nec illud altum nomen in pectus cadit:

Lacrimare nescit, quisquis ulcisci potest.\’

Lugete cives. Quisquis hoc funus gemit

Mecum orbus ille est. Iungit hic omnes dolor.

Lugete cives. Magna me fixum tenet

Moles iuventae. Vos dolis, vos perfidae

Crudelitati, fraudibusque: ego meis

Indignor annis. Magne terrarum parens

Cur tarda lento pergit Heroum gradu

Aetas, nec ipsam protenus metam tenent

Anni morantes? \`O *Deus,* sero nimis

Quicumque Divi nascimur, viri sumus!\’

At tu citatum Diva quo moves gradum?

Quid Diva nostrum profuga distituis solum?

Per hunc paternum sanguinem, numen meum,

Fraudemque, qua non tempus, aut anni graves,

E pectore illo, non profunda saecula, aut

Oblivionis genitor evellet dies;

O Diva, siste Diva, nec parvas manus

Aut hoc lacertos sperne; magnus incola

Virtutis autor igneae hic habitat *Deus,*

pectusque pulsat hoc, Et invitus suis

Latet sub annis, saeculumque despicit.

At vos parentis incluti Manes mei,

Tuque umbra, quae per aureas *Deûm* vias

Orbemque nostris invium pedibus volas;

Divis Paternis dic, et Heroae manu,

Nassoviisque, civibus poli, Deis

Avoque magno, cuius ausa regia

Idemque nomen indolem vocat meam;

Spectet nepotem Genitor, et nostris adhuc

Ignoscat annis. Tuque pacatus precor

Tantisper esto, redditus donec mihi

Victor Batava Vesperum invadam trabe,

Manesque Ibera caede satiabo tuos.

FINIS.

[^1]:

