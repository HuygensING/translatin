# Front



**Petri Papei Samarites Comoedia de Samaritano Evangelico**

**Vaeneunt Antuerpiae sub intersignio Rubri Castri Anno 1539**

**Epistola nuncupatoria**

Amplissimo eruditissimoque domino, Ioanni Fallvellio, Praeposito
Formosellano,

Petrus Papeus salutem dicit plurimam. Praeclare et velut ab humanae

sapientiae oraculo dictum est humanissime, hanc viam ad gloriam esse
proximam

et quasi conpendiariam: si quis id ageret, ut qualis haberi vellet,
talis

esset; quum enim vultus sit quaedam mentis imago et tacitus sermo, animi

bene compositi splendor in vultu se explicans, facile in hominibus sui
morem

excitat; nimirum virtute sibi conciliante, et superorum et hominum
animos.

Quam rem audio superiorem praepositum adduxisse, ut te cooptaret atque

inauguraret in collegium dignitatis suae. Hoc etiam humanos omnes, hoc
est,

philologos bonarum literarum cultores, ad te amandum, colendum,
suspiciendum

compellit. Quapropter ego, tametsi ne semipagani quidem nomen agnosco:

ad sacra tua adferre ausus fui carmen nostrum, id est Samariten
Comoediam

inconditam rudemque. Sed quia actionem eius praecipitamus, perendie

enim, hoc est, postridie natiuitatis Baptistae agere constituimus,
celeriter

Amplitudini tuae mittere fuit in animo. Ut si, qui est candor
humanitasque tua,

ludos nostros praesentia tua condecorare videatur, instructior adsis. Si
comiter

accipis, erit quod gaudeam. Si despicis, discam non adeo temere ad tam

luculentos viros prosilire, sed intra meam me pelliculam continere.
Vale, ex

Athenaeo Meminiano, decimo Calendas Iulias, anno salutis humanae,
sesquimilesimo tricesimo septimo.

**Dramatis Personae**

Megadorus Senex

Diabolus Leno

Hedylogus Servus

Gulo Parasitus

Sarcophilia Meretrix

Cupido---

Bacchus--- Latrones

Mars---

Aegio Adolescens

Eubulus Paedagogus

Dromo Seruus

Stabularius Hospes

Samarites Adolescens

Sacerdos

Levita

**Argumentum**

Trimetri.

Adoptatum Aegionem a Megadoro, illicit

In amorem Sarcophiliae Diabolus, opera

Gulonis atque Hedylogi; quo meretricula

Potiatur adolescens, deserit Hierusalem,

\(5\) Petit Hierichontem, cadit in latrones miser,

Dispoliatur, mactatur dire usque ad necem.

Iacet relictus, semiuiuus, in via.

Viant illac Sacerdos et Levita, sed

Medicamen non adhibent, quia vacui oleo errant.

\(10\) Verum Samarites illac conficiens iter

Aegro benefacit, vehit in diversorium,

Pandocheo tradit curandum, et curam ipse agit.



# Main



## 1. Prologus

Quia paedotribae est non literis, sed moribus

Bonis potissimum instituere suum gregem,

Ad conscribendum Samariten animum appuli,

Blanditias et gulam ut fugiant, si sapere avent.

≤line=5≥ Qui illic stat Aegio, in latrones incidet,

Elusus ab Hedylogo et Gulone; sic Adam

Periit gula, dolo serpentis, habens fidem

Uxori. Caeterum, uos adolescentuli,

Mei filioli, discipuli charissimi, hic

≤line=10≥ Latetis in Aegionis persona. Si enim

Nequiter agitis semel, in uobis non est situm

Resipiscere: Talis opprimet uos calamitas

Ut neque sacrificia, neque quantumvis sacrae

Literae queant vos inde eximere, nisi prius

≤line=15≥ Samaritanus misertus infundat oleum

Charismatis, hoc est gratiam Almi Spiritus.

Ad vos revertor, spectatores candidi,

Aequanimi estote: prodit in proscenium

Megadorus, adoptati pater. Hunc componimus

≤line=20≥ Deo cum Patre. Aegio homo est. Eubulus refert

Rationem, cuius consiliis traditus homo est.

Studet Diabolus inducere divortium,

Quod ut efficit: perit homo, sed restituitur

A Christo. Operam date nobis per silentium.

## 2. Actus primi scaena prima

Trimetri, et eiusdem Rationis.

Megadorus senex.

Non dubium est quin salutem gnatus oderit,

Quin pessum eat. Olim ego---impurum illum Diabolum

Lenonem iniquum, pestilentem, pessimum

Plagiarium---indignum facit, qui sic meum

≤line=5≥ Adoptaticium mihi ephebum filium,

Rerum imperitum, illiciat in fraudes malas.

Ipsum dehinc video praecipitem ferrier,

Per prona perque abrupta nimium lubrica.

Parabam sedulo regnum: delicias, opes,

≤line=10≥ Uxorem, amicos genereque et potentia

Claros, et ingens praelaute famulitium,

Cultum, domum magnificam, rem lautissimam,

Ambrosiam, nectar, et duraturum penum

Perpetuum in aevum: ut Cleopatrae cibos,

≤line=15≥ Cupediasque opiparas, adiposas dapes,

Cereales mensas, ganeata Siculaque

Fercula, uel umbras, uel potius dicas nihil,

Prae illis meis quae destinaram filio.

Haec parui si quis aestimet, addideram dies

≤line=20≥ Non protoplasti, vel senis Mathusalem,

Non Aesonis, vel Tithoni, vel Nestoris,

Quis vita morbis, cladibus, doloribus

Iactata, vexata fuit exagitataque;

Sed nostro in regno, morbis omnibus est loci

≤line=25≥ Nihil. At ut his tantis prae commodis, miser

Praevertat inepta poenitendaque gaudia,

Diabolus illi illic mastigia, id autor est.

Hem flagitium hominis, meae atram familiae

Pestemque perniciemque nostrum siccine

≤line=30≥ Corrumpere par est? Sed virum decet gravem

Animi impetum, et dolorem acerbum reprimere.

## 3. Actus primi scaena secunda

Trimetri eiusdem generis cum uno Septenario Iambico

Diabolus Leno, Gulo Parasitus,

Dia. Ecquid portenti nostris adfulget oculis,

Videtur ex eorum me hercule quidem grege,

Qui illudunt callide homines sycophantiis?

≤line=35≥ Ut oppido detrimentosa est improbo

Homini lubrica lingua! Gulonem summum meum

Laedoria pene imprudens perstrinxeram.

Gul. Vah coruos albos, et nigros cygnos videre erit,

Leporem nunc capiet cancer, nunc aurum pluet,

≤line=40≥ Et quicquid est optabile, euax. Dia. Quur? Gul. Quia

Prisca reuolvuntur tempora, seculum aureum

Recurrit, Saturnus redit. Dia. Optem Delium

Natatorem, aut Apollinem, sive Oedipum,

Qui perplexos enarret griphos mihi tuos.

≤line=45≥ Gul. Omnes modo agminatim virtutes polo

Relapsae, hominum omnium imbuent corda. Dia. Quid ita?

Gul. Rogas? Tu qui in calumniam trahis omnia,

Et alio vorsum semper dicta, factaque

Interpretaris, quam quo fiunt, disseris

≤line=50≥ Gravem sententiam: belle euge philosophe!

Ut grauiter metuis, et civiliter, ne qua temere

Effutias, per ipsum reditura iugulum.

Dia. Au, pseudole, ne quid opprobres; satis monet

Similitudo. Attabas si ego, tu Numenius;

≤line=55≥ Si tu Bithus, ego Bacchius: trahimus idem

Iugum ex aequo. Gul. Vera loqueris; eodem ovo sumus

Prognati, et in eodem ludo edocti simul,

Farinae sane eiusdem, et consecranei.

Dia. Graculus est graculo, Attabas Numenio

≤line=60≥ Coniunctus, et vulpes vulpi, et lupus lupo.

Gul. Hem, sartor scelerum.

Dia. Au, sator et messor criminum.

Gul. Uirtutis osor. Dia. Sarcinator malitiae.

Gul. Veterator pessime. Dia. Dissidii et iurgii seges.

≤line=65≥ Sed heus---inopinantes nos pene hic Aegio

Oppressit; latius alias erit locus

Connugandi. Institutam fabulam interim

Saltare pergamus, curemus scilicet

Hierichontem petat, contempta Hierusalem.

≤line=70≥ Gul. Recte mones; tum erit insultationibus,

Et contumeliis opportunus probe.

Dia. Gymnasium fiet flagrorum et plagipatida.

Gul. Deglubemus eum, usque ad mortem mulctabimus.

Dia. Tace, ne insidiae oboleant; lupus in fabula est.

≤line=75≥ Insidiae manifestae cadunt fere irritate.

Sed captemus, quid secum solus mussitet.

Gul. Tu illuc concede, huc me illatebrabo ego strenue.

## 4. Actus primi scaena tertia

Aegio adolescens.

Miserum me, quem severus tam miseris modis

Pater afflictet; me, iuvenem amoenum et cupidum

≤line=80≥ Vult alienum esse omnibus amoenitatibus,

Amoena amoene quas adolescentia

Fert. Iure vetet eodem, ignire ignem igneum, et

Fame famentem famere, atque siti torrida

Sitientem prohibeat sitire; sed et vetat,

≤line=85≥ Mandat ieiunio macere, et inedia

Fraudare genium, gemere, opes profundere,

Egenis erogare, bene velle, et etiam

Benefacere tam inimicis, quam suavibus

Amicis indiscriminatim. Praeter haec

≤line=90≥ Hydroposiam, chameuniam, abstinentias,

Vigilias, cilicia, iugeis praescribit preces.

Velim excussum hoc tam intolerabile iugum meis

Humeris, feramne tam duri imperium patris?

Non faciam, non feram; aeternum valeat pater

≤line=95≥ Catoniana cum disciplina; mea

Nil refert. Verum enimvero prope dum intuor,

Nimium impudenter videar facturus. Patris

Iniquae haud sunt leges, at apprime utiles.

Illis parantur defecata gaudia, ac

≤line=10≥ Solida consortia divum immortalium.

At quam libido fert voluptatem hominibus?

Quum poenitenda est, tum felle uberima scatet;

Boni quippe omnis everriculum et omnium

Esca est malorum, nodo inexplicabili

≤line=105≥ Illaqueans incautos nimis, ach, miseris modis.

## 5. Actus primi scaena quarta

Octonarii Iambici.

Diabolus Leno. Gulo Parasitus.

Dia. Ehem, ganeo! Gul. Ehem, lurco! Dia. Pure pute sychophanta! Gul.
Eho!

Cedo---quid philosophi illum esse censes? Dia. Hem, sui gustum dedit

Ingenii. Etiam si anguilla sit, pressabimus, tenebimus

Folio, ut aiunt, ficulno. Gul. E nassa nullo se expediet dolo,

≤line=110≥ Ut ut palpitet et luctetur et omnes scrutetur rimulas.

Dia. Titubantem de gradu deturbabimus, horrida dein mala

Coniiciemus. Gul. Reverebere videlicet hominem; hem, graves cate

Loquitur sententias, putes philosophum. Dia. Tertius est Cato,

Pietatis ultor, vach, ’cultor’ volo dicere; in aequo labilis,

≤line=115≥ Dico ’stabilis;’ in flagitiis alacer; O ho, iterum ’acer’
puto.

Ut saepe pecco: lingua incauta mentem praecurrit. Gul. Age age.

Dia. Vitii impetus, ceu cautes fluctus maris inconcussa reicit;

Solidam super petram fidei aedicavit solerter domum,

Quae nec turbine, nec aquis torrentibus, aut ruitantibus imbribus

≤line=120≥ Pulsata cadat. Gul. Sane vero? Dia. Quid super arenam ais,
scelus?

Gul. Minime uero. Dia. Probe nunc quidem, at illum Thaletem instantibus

doctisque canibus compellemus in plagas. Sed tempus hinc

Negotio est legendum, nunc Eubulo iunctus est suo,

Propterea adhuc nostrae sunt contrahendae in arctum copiae

≤line=125≥ Atque instruendae, ut oportuniore dimicent loco.

## 6. Actus secundi scaena prima

Aegio adolescens. Eubulus paedagogus.

Scazontes.

Aeg. Diabolon Eubule animo dixtin’ intento

Meam in fraudem? Eub. Admodum. Aeg. Qui raptet, afflictet,

Extingat me? Eub. Sic. Aeg. In me patris ingentes

Derivet iras? Eub. Oppido studet te ex hac

≤line=130≥ Hierusalem elicere, ex pace bona, in amentem

Hierichonta, hoc est, extremas in aerumnas,

Ubi luctus, fremitus, maeror, calamitas, angor.

Et faciet, nisi caves specie boni. Aeg. Terres

Me. Eub. Terribilis profecto est eius immane

≤line=135≥ Ingenium, sanguinis atque cladis humanae est

Insatiabile; proin monui et denuo edico,

Protestor, denuncio: cave sis, quasi dirum

Anguem effuge, quasi pestem morte praesenti

Grassantem. Subdolus, vafer, acer, astutus,

≤line=140≥ Blandus, severus, comis, durus, instructus,

Paratus in omnia fraudis monstra, ceu Proteus

Varius; mentem obtinet polipodis, ignaris

Attemperat se, et ut auceps aream spargit

Dulcibus escis. Blanditias ille item obiectat

≤line=145≥ Dum superinducat casses, et necet praedam,

Pusillanimes et studiosos voluptatum.

Sic irretit magnanimos, bile flagrante

Percit, truditque ad scelera mente cerita.

Alienat a se, hoc est, a mente mortales;

≤line=150≥ Quos captat, a Deo prorsum avocat. Quod si

Patri Megadoro pares, qui te adoptavuit,

Suumque dici, hac solum lege tantisper

Vult, dum facias quae te sunt digna: proh summe

Deus, quam solida tibi parata, quam tuto in

≤line=155≥ Loco tua stat salus locata! Sin firmas,

Secusque inducis animum, ut audias illum,

Extemplo te abdicabit, pacta rescindet,

Morieris: mors inobedientibus praesto est.

Vive itaque, et illum aversare, haec pater mandat.

## 7. Actus secundi scaena secunda

Senarii Iambici.

Diabolus leno

≤line=160≥ Itane depingor? itan’ propinor? mene iam

Denique desistere incepto vuictum meo?

Quin in maiores instabo insurgere dolos,

Nec aperto decernam Marte; sed alia via,

Aliaque ineunda est ratio. Si quid te iuvat,

≤line=165≥ Nec qua insistis succedit, frangier animo

Miserum est; alia est tentandum. Destinabitur

Gulo, atque Hedylogus vafer, huic provinciae,

Qui lenociniis, obsequiis, salibus, iocis,

Facetiis, ludis, amoenitatibus,

≤line=170≥ Virilis paulatim effringant robur animi.

Post ego succenturiatus, omnes machinas

Adhibebo, nec denique labor erit irritus.

## 8. Actus secundi scaena tertia

Octonarii Septenarii, et Senarii Iambici

Hedylogus seruus. Gulo parasitus.

Hed. Quam inique comparatum est, ut, quibus minus sunt prosperae

Res, ubi semel inclinarint ad mala, statim adglutinent

≤line=175≥ Se confertim malae res aliae; calamitas adhaereat

Calamitati, ut trahit annulus annulum. En, ego deprimor

Servili conditione: quaero, fero, refero, tundo, molo,

Obsono, curso---circumcurso---vocatum eo adolescentulos,

Concilio, adduco, elicias facio, excarnificante interim

≤line=180≥ Ventre. Exin, ne quid uorem in fame, ablegor alio foras;

Cyminum ut redii seritur, gliscit rixa, iurgium

Fervescit composito, calumnia mihi intenditur.

Edundi pugni lorumque offeruntur; rapior et ulmeus

Fio. Vel si puillus (quod rarum) atri obiicitur panis, aut

≤line=185≥ Vitiati casei, oculis emissitiis mox me impetunt

Configunt vultuosi; aiunt servum bonae frugi, qui edat

Parce, laboret sedulo usque cantilenam hanc occinunt:

’Parit satias ignaviam, stultitiam, malitiam.’

Si vescor avidius, in ore bovem gerere; modestius

≤line=190≥ Si forte ligurio, fastidire me iurant simul

Omnes. Nunc praeter haec intolerabilia infortunia

Latrante stomacho, hiantibus longe late ilium cavis,

Me Hierosolymam legavit herus Diabolus, ut Aegio

Nunc felix impulsore me mutet coloniam.

≤line=195≥ De esu nihil; viaticum non dedit: insaniam,

Quid potius faciam exenteratus, effractus fame?

Tum mordace excipit nostrum dicterio inediam,

Ut illam dii omnes eradicent stirpitus.

’Emolumento est famelicus,’ ait, ’servus. Venter artifex,

≤line=200≥ Quid non effecit? Corvos, picas, psittacos nostra subigit

Sonare verba; varias meditando artes iubet extundere.

Qui delicate nutrit servum, contumacem sentiet.’

Qui pereat funditus cum illa disciplina. Hic dies

Tertius est postquam ariditate crepito, ieiunio

≤line=205≥ Conficior, fame tabesco, aridior pumice. Nam sitim

Ut non Bacchus, Achelous facile sedat. Caeterum

Fames molestus interpellator, quam urit. Nullum modum

Didicit servare venter ille improbus. Gul. Hedylogum mihi dari in

Conspectum gestio; quo ex usu utriusque illud quod siet,

≤line=210≥ Cum eo colloquar. Hed. Estne illic Gulo? Certe est, O
parasitatium

Columen, salve! Gul. Hem, gymnasium famis. Hed. O inediae

Colonia, ecquid suboluit praeda tibi? Gul. Nisi narium sagacitas

Me fallit, olet. Hed. Quid olet? Gul. Quid oleat? Imperitus callide

Ludificandus iuvenis. Hed. Si id odoraris, non pituitosus es,

≤line=215≥ Nec reumatismo infestaris. Gul. Porro quasi piscis itidem est

Verriculo converrendus, est paulatim proliciendus in

Amorem. Hed. Nihil est hic loci oscitantiae atque ignaviae,

Sic est hominis animus formatus, et fictus probe

Philosophicis sententiis. Nisi vulpina circumvenis

≤line=220≥ Techna, magis egeris, ut qui perito tendit retia.

Gul. Intelligo, primum mens enervanda deartuandaque est.

Salva mente, in munito est constituta homini salus;

Effeminata vero it pessum momento levissimo.

Hed. Ita res est, deliciis et palpis percutiendus est; proin

≤line=225≥ Assimulabo praestigiatorem, circulatoris mihi

Personam sumam, ioculares effutiam sales,

Profitebor artem Thessalicam, carminibus, herbis, fascino.

Nihil non pollicebor, tamen orationi tum vide ut

Subservias apposite, si partes praestas recte tuas,

≤line=230≥ Verba dabimus, facili utemur ad escariam rem commode.

Te attempera, utque ventus fuerit, exin velum verteris.

Gul. Utramque in aurem dormi, curabitur. Utar foro.

## 9. Actus secundi scaena quarta

Senarii omnes.

Aegio adolescens. Eubulus

Aeg. Arcte qui habetur filius, pro incommodo

Parvo, quod nunc est, commoditates sentiet

≤line=235≥ Post olim solidas, gravidasque suavissimis

Venustatibus; hoc pro me imprimis adducit, ut

Patris feram imperium. In officio me hoc tenet

Vehementi auctoramento; verbis consequi

Nequeo, quantopere trahat paternus candor, et

≤line=240≥ Quam gerit erga me solicitudinem piam.

Quod patrium est, invitat, monet, obsecrat; dein

Interminatur, iterum promittit bona

Daturum in officio manenti; itidem mala

Cumulatissima capturum me, si a munere

≤line=245≥ Discedo filii. Eub. Viso quid agat Aegio:

Sed eccum, perquam opportune te quaerito:

Quid agis? Aeg. In cogitatione haeret animus

Atque in pavore. Eub. Multis expedit in metu

Esse; "beatus qui semper est pauidus"; tamen

≤line=250≥ Quid est quod maceras te? Aeg. Graviter territas.

Inculcas, obtundis, de eadem saepius

Re: nescio quam adversum me fingi fabricam;

Versare Diabolum in caput meum dolos.

Metuenda verba blanda; nequaquam aspera.

≤line=255≥ Eub. Recte sane, quandoquidem veluti toxicum

Auro gemmaque, haud in fictilibus urceis

Bibitur; idque ora poculi circumlita

Melle, ita animi venenum praesens dulcibus

Latitat in verbis, in picto tectorio.

≤line=260≥ Sermones blandi praeferunt imaginem

Benevolentis animi, sed furtim destruunt

Mentem atque omne bonum; hinc deliciae, ludi, ioci,

Libidines, illecebrae, propulsanda ei

Suis qui rebus rite consultum velit.

≤line=265≥ Aeg. Isthaec res est, uerum male me habet, quod quasi

Mali praesagus instantis, toties ais,

Nisi caveo fucum. Os si sublinitur mihi,

Deciderim gratia, in me cudetur faba.

Nec, quod durum apprime est ingenuo homini, fuam

≤line=270≥ Solum pro delectamento, aut ludibrio; at

Male mulctabor miser, tundar odiosius

Ptisana in pila, feriente pilo desuper.

Eub. Cauto est opus, ne tanti particeps mali,

Tam inamabili haereas (vide cautim) in luto.

≤line=275≥ Aeg. Abiit, eandem cantionem recinuit.

Vah, toties officii memorem monerier?

Men’ sutelis posse capi sycophanticis?

Apage! haud capiar quidem; obfirmavui animum adeo

Et praemunivi, in portu tutus navuigo.

## 10. Actus tertii scaena prima

Senarii Iambici et Trochaici

Gulo parasitus

≤line=280≥ Ut nunc hominum est fides, par est quaestum ad suum

Unumquemque esse attentum, vigilem, callidum.

Servare si cuiquam datam pergis fidem,

Ad rastros tua actutum res redierit, teres

Digitulo salinum. Ego sum mihimet proximus;

≤line=285≥ Per fas nefas si possum prospiciam mihi.

Parare studebo choenicem etiam incommodo

Hedylogi, nec quicquam verbis eius subserviam,

Adversum eum volens prudensque conferam

Orationis aciem, atque adversabor sedulo.

≤line=290≥ Si facio rem, dentibus si quod molant paro,

Ille nihil feret, patiarque me vel ringier.

Si non progreditur institutum sub manus,

Tum demum aptabo me scenae, atque fabulae

Accommodabo. Fucis mantellum obviam

≤line=295≥ Aliquod meis erit. Conscendo in editum

Hunc locum, ut frequens huc ad me concio confluat.

Verum quid potissimum, unde accedat spes lucri

Hic pollicear, aut comminiscar? Hocne? non

Placet. Illud? Haud expedit. Hau, quid si sic? Nihil

≤line=300≥ Minus. Hem quid illud? Friget. Denique repperi!

Res compendiosa veritas est sanctaque.

Nimirum superorum conciliat et hominum

Animos; ipsam sectantur, inquirunt, amant.

Hinc quaestum facere, et hinc victum corradere

≤line=305≥ Contendam hodiernum. Accurrite mortales, bonum

Summum adduco venale (Euge! en numerus bonus!

Hodie procedo pulcre), nempe coelicam

Illam veritatem; eam tenete. State, quid

Fugitis? Quin manete! Stupidiores caudice

≤line=310≥ Sunt; parieti loquor, odiosa est ueritas.

Tamen obstinate, ut coepi, propositum premam.

## 11. Actus tertii scaena secunda

Septenarii Trochaici.

Hedylogus. Gulo. Eubulus. Aegio.

Hed. Agite, si quis est mortalium cui libitum siet

Monstra cernere, spectra, portenta, et rerum miracula,

Adsit huc, me videat, observet me, miretur! Dabo

≤line=315≥ Mira prodigia. In taurum, asinum, cervum, suem, aut lupum

Si velis quem abire, Iuppiter sum; efficio quod lubet.

Hermes Trismegistus, et Zoroastres, Hecate, Colchis, et

Circe, Sagana, Canidia atque Psylli, et Marsi in me sua

Omnes contulere uno veneficia animo; me suis

≤line=320≥ Artibus atque dotibus imbuere. Gul. Contra fluminis

Cursum nitor, et adversis agitur ratis mea flatibus.

Ego destituor, hei, gregatim ad illum populus convolat.

Quin hinc me amolior? Qui quem occepit questum morer?

Est meo aegre animo, illi sine me obtingere quippiam boni,

≤line=325≥ Proin turbas ciebo. Hed. Hermaphroditos et Tiresias creo;

Et dapes Pasetis praebeo. Gul. Nugae, somnia, fabulae!

Hed. Ubi volo, incanto vesaniam, excanto prudentiam.

Verum enim ne timueritis vestram ne pecuniam

Carminibus meis crumenis e vestris huc evocem.

≤line=330≥ Hercule non faciam. Gul. Non Hercule faciat, etiam maxime

Si velit. Hed. Divitias si quis expetat, magis Hercle

Sum dexter, Gygis polliceor annulum, atque virgulam

Divinam. Gul. Aureis divitat nebulo sartis centonibus.

Hed. Qui rapi a Veneribus, atque optari a regibus gener,

≤line=335≥ Et quicquid pedibus tetigerit, mox fiat rosa postulat,

Phyltra, pocula amatoria; postremum omnes dabo gratias.

Gul. Gerrae germanae, et λῆροι λήρων! Hed. Si pericula

Omnia omnis immunis male transire gestias,

Praesentissimum offeram amuletum, et baculum laureum.

≤line=340≥ Gul. Maximus nugator, fascinator ignavissimus.

Eub. Quin inquam mane, mane obsecro. Aeg. Maneam? Eub. Quid te is

perditum?

Aeg. Perditum? Quid hauriam tantum mali, nunc si audiam

Paululum facetiari, et nugari, animi gratia?

Eub. Perieris, si, quae ille fabulatur, immittas tuis

≤line=345≥ Auribus. Aeg. Logus me perdet unus? Eub. Unus te logus,

Inquam, perdet; idque non repente, at sensim ac clanculum.

Namque ut carcinus, malum immedicabile, totum haud corripit

Continuo corpus, nec hominem protinus phthisis necat

Sed mala haec serpunt, diesque aliquot exitia proferunt,

≤line=350≥ Sic colloquia praua, herbescentem segetem mentis bonae

Paulatim necant. Aures igitur tuas nisi clauseris,

Delicatis, mollibus, ineptis iocis, heu claudier

Fontem senties benignitatis patriae tibi.

Hed. Deliros Acherunticos senes, etiam qui iam alterum

≤line=355≥ In Charontis cymba posuere pedem! Reddo pristinae

Quum libet, iuventuti, Medeae exemplo nobilis,

Fando, si audistis coepisse reiuuenescere Aesonem

Medeae opera. Gul. Nae, frontem impudenter perfricat scelus,

Confidenter enim garrit, cuius neque pes compareat,

≤line=360≥ Neque caput, bibit vel ex Gallo amne, vel larvae atraque

Bilis agunt hominem. Mitte Aesonem, at Peliam vide ut perit

Illi dum parat iuventutem Medea reducere. Hic

Aureos promittit montes, mellaque et hibleos favos,

Quum neque apiculam. Imo et plumbeum nummum ne habeat quidem.

≤line=365≥ Aeg. An flagitium est festivis leporibus operam dare

Exiguam? Eub. Sub omni lapide scorpius dormit tibi,

Insidias ubique tendit Diabolus, proreptat et

Quaerit rimulam angustam, qua blanduli lenocinii

Insumat uel semiunciam, quam quum transmiserit,

≤line=370≥ Iacet enermis animus, tum fenestram amplam libidini

Pandit omnem ad nequitiam. Vitiorum erumpunt agmina.

Parva initia eorum erant, qui sunt nunc perditissimi.

Per gradus serpit malum: ut coepit, resiste in limine,

Opprime dum novum est. Aeg. Ah, tu enecas me; religio irrita est

≤line=375≥ Excolare culicem si camelum temere glutias.

Non recte ex anguilla peiorem facis angue viperam.

Eub. Ah, si sapias, Aegio, liquido sane et facile intelligas,

Demissa in animum tenerum iocularia quantum effoeminent.

Illecebra illecebram parit; Lycurgus et Cato, et Helias,

≤line=380≥ Ad nequitiam possunt, si auscultent, profecto adducier.

Aeg. Aufer isthaec; etiam si alliges me tormento ferreo,

Non me retineas. Eub. Eia mane! Abiit, operam perdidi.

Hed. Tam capitalis nemini est hostis, quin si libitum est mihi,

Conceptis queam verbis sarcire integre gratiam,

≤line=385≥ Et redire cogam in gratiam longe efficatius

Quam aut Iunonis aut Veneris cesto. Gul. Ut ei dii malum duint;

Sic Hyberas nugas atque portentosas naenias

Blaterat. Hed. En, ego me comparo ut specimen dem artis meae.

In manu mea uestri sunt animi, confestim sacros

≤line=390≥ Ut susurros murmurarim, vos vel ingratis mihi

Conciliavero. Quin Momus ille sentus, squalidus,

Et fame aeger nimia, qui nunc iam ex diametro pugnat in

Me, odium ponet, dextram iunget, favebit candide.

Gul. Ut confidit fascinator! Tenebras cudit, vuerba dat

≤line=395≥ Hed. Accingor. Date operam; si non re ipsa comprobavero

Quae expectatis, sim ridiculus asinus inter simias.

Iuppiter, Venus, triadesque, prospere reducite in

Gratiam aemulos; Mercurio dextero internuncio

Iras carmina atterite mea; tu mihi qui male vis, redi ad

≤line=400≥ Mentem: (γνῶθι καῖρον τό ὄρνεον σπεύδει πρὸς τὸν βρόχον).

Syncretismus e re est nostra, non pugna, at pax fert lucrum.

Spectatores, hoc nisi carmen, plane erga me candidos

Vobis infudit animos, mulctate, occidite, funditus

Me. Gul.Satius profecto est cum homine inire gratiam bonam,

≤line=405≥ Quippe ei si commoda congruunt, ut propitios deos

Dexterosque habet. Recipiar in partem consortii,

Album addo igitur calculum: Theseus redditus ex Zoilo.

Hem! tuus sum, non meus, veneficiis ita me tuis

Alligasti, tu qui hic consutis lemurum et magicis dolis

≤line=410≥ Adstas. Hed. Imo equidem tunicis consutis adsto, non dolis.

Gul. Hau, hau, homo tun’ sanus es? Qui tunicis hic adstare te,

Autumas, non pedibus. Hed. Callide Hercle tu, atqui men’ vides?

Haud assum pedibus. Gul. Ita profecto elixum te mavelim!

Aeg. Euax, lepidos homines! Delicias loquuntur et rosas.

≤line=415≥ Moerorem exturbant, animi propulsant aegritudinem.

Gul. Hem, nunc tu illud insta, est noster, inhiat escam, hamum vorat.

Hed. Exemplum artis, en, aliud meae ovum hoc hic quod cernitis.

Auferendum ad antipodas stygiis mandabo manibus,

Et fiet. Aeg. Papae! Hed. Proserpina, Pluto, Alecto, Cerbere,

≤line=420≥ Auferte hoc hinc quo uolui foras. Videtin’ daemones

Obsequi nobis? Heus! reddite hoc idem. En subserviunt.

Iterum hem mando, ut huius sit penetrabile mox annuli.

Liquido cernitis quam prompti, quam praesto usque obtemperent.

Proinde sumite hoc coenaticum genii parasitici

≤line=425≥ Pro vestra bona opera hostimentum leve. Adeste, heus, denuo!

Efficite hoc ut lintheum ardeat, neque tamen incendio

Ullam contrahat labem. En, igne ardet, et immune est mali

Omnis. Ecce mea ipse capio, contineo, servo manu

Ignem illaesus impune. Aeg. Hei, quo munere hic non dignus es

≤line=430≥ Gul. Liberali, mehercle, tu quidem praeditus es indole.

O, magnae spei expectationisque adolescentule!

O, olim tui quanta ingenii decurrant flumina.

Quam clare impetus virtutis edas, nisi retunderet,

Reprimeretque acumen istud, inhumani iugum patris.

≤line=435≥ Hed. Macte animi iuvenis, nusquam ars tantam laudem invenit
mea,

Nec paravit amicos praeter te. Tam stupidos caudices

Plumbeos, inertes, lapides, fungos, atque imagines

Hominum videas uerius quam homines. Apud quos sit fame

Pereundum, priusquam his quicquam suppeditetur artibus.

≤line=440≥ Aeg. Vah, tantas adeon’ iacere artes? Ne formida, tibi

Virtus ut desit. Curaberis a me; quin penarium

Potius compilabo patris. Este animo interim bono.

## 12. Actus tertii scaena tertia

Trimetri Iambici.

Megadorus.

Hui, quidnam hoc est? Quae isthaec est perturbatio

Et praecipitantia? Iamdudum incursim domum

≤line=445≥ Accurrit filius, exanimatus; insolens,

Anhelans; pene effregit foribus cardines,

Raptim in culinam se dedit, ubi, nescio

Quid, nisi surripuit quicquam escarium. Inde tum

Foras extemplo proruit se, hoc ut mali

≤line=450≥ Portendat quippiam; animus anxius in metu est.

## 13. Argumentum est mali importuna celeritas.

Vah, cui nunc credas? Ita rara est homini fides.

Nam paedagogo gnatum Eubulo tradidi

Servandum, formandum, imbuendum moribus

≤line=455≥ Atque literis. Materiae artificem scilicet

Probum adhibui, hoccine est boni officium viri,

Sine arbitrio inconsultum, incomitatum, vagum

Sinere, quo fert libido, quo impellit animus?

Expostulabo graviter hanc licentiam

≤line=460≥ Cum homine. Verum estne hic quem video coram? Ipsus est.

Quo rem resciscam, uti se habet, exploratius,

Assimilabo quasi nihil horum noverim.

## 14. Actus tertii scaena quarta

Senarii eiusdem generis cum uno septenario.

Eubulus. Megadorus

Eub. Atat, quid agam nec quid tentem sat scio.

Iniquiore nunquam quod sciam in loco

≤line=465≥ Fui, quam quo nunc sum: Adeamne et faciam patri

Palam, quantum expergefacit malum Aegio

Sibi? An celem? Loquarne? Incendam acerrimum,

Ita acre gestat acetum in pectore. Taceam

Quasi huius adiutor nequitiae? Deputer

≤line=470≥ Quovis supplicio dignus? Sic refundere

Flagitia discipulorum in magistros assolent.

Praeterea ubi rescierit, adeo commode

Fortasse tractet adolescentulum luto

E coenoso eliciat, atque a me amoliar

≤line=475≥ Simul crimen. At ubi inueniam iam herum? Sed, heus,

Ellum, here, salve. Meg. Ecquid noster? Hem tun’ pedem ab eo?

Eub. Heu, here. Meg. Quid lachrymas? Salvusne est? Eub. Vellem quidem.

Meg. Me miserum, periit, periit? Eub. Haud ut tu autumas.

Animi laborat aegritudine. Meg. Oh quid audio?

≤line=480≥ Eub. Disciplinae iamdudum nostrae tranfuga;

Ad parasitos, nugones, ad veneficos

Circumforaneos atque magos deficit.

Illis operam dat, adhaeret contumaciter.

Me reiicit, fastidit, odit, despuit.

≤line=485≥ Meg. Heu, tales nactus est praeceptores? Capra

Gladium. Eub. Megadore, affectat ad crimina viam

Per angiportum perque anfractus devios;

Amens iam nunc hac se proripuit, nescio

Quid celatum sub chlamyde gestitans. Sequor.

≤line=490≥ Quo ruis, inquam? Ehodum, ad me, resiste paululum!

Ille obsurdere. Amabo, mi Aegio, volo

Te paucis; tantundem. Fugere ipse quasi lupus

Clamorem, iamque se e nostro subtraxerat

Aspectu, Megadore, Megadore! Meg. Lachrymas

≤line=495≥ Vehemens mihi absumit dolor; haec est Diaboli

Techna; hanc exorsus est telam, quo illum auferat

Nobis, nec faciet. Eub. Aspergis aquam. Meg. Spe trahor

Non parva illum porro affuturum salvum, ubi

Iuuentus refrixerit, ubi poenituit sui.

≤line=500≥ Animo morem nunc gerit, olim sapiet tamen.

Porro, meditata et formidata adversa sunt

Omnia mihi. Itaque finge, molire, effice

Opera consilio, industria, quantum potes.

Redeat dehinc in vuiam; quod si te sensero

≤line=505≥ Officio deesse nec conari sedulo

Hic, (intellextin’?) exempla haud levia manent

Te. Abs te, si pereat, eius sanguinem exigam.

Eub. Bona verba, quaeso. Meg. Quod res est dico. Eub. Dehinc

Operoso et uigili te esse animo, Eubule, impero.

## 15. Actus tertii scaena quinta

Hedylogus. Gulo. Aegio

Senarii Iambici et Trochaici, cum uno septenario

≤line=510≥ Hed. Malum igitur a me mendicas tibi, furcifer?

Facesse; sis a me, abin’? Gul. Abeam? Hed. Quid tibi rei

Hic est? Gul. Nempe quod in balneo cani: hoc idem

Esse censen’ hic mihi? Hed. Nempe idipsum. Eho, mihi

Non licere rem meam me solum uti? Volo

≤line=515≥ Loqui atque cogitare te sine arbitro.

Quid tu, malum, me sequeris? Gul. Decretum est mihi,

Quasi umbra siem quoquo tendis te persequi.

Hed. Quid si directus hinc abeam in malam crucem?

Gul. Est certum mihi tecum ad crucem usque pergere,

≤line=520≥ Teque si detrectet carnifex, suffigere

In sublime, qui pascas coruos! Hed. Quid restitas?

Amolieris te hinc, malum, heus, umbra. Gul. Siquidem

Praedam ex aequo facis dimidiam, quaeque me

Contigit, partem actutum das. Hed. Siquidem tibi

≤line=525≥ Infortunium dabo, nisi hinc te protinus

Aufers. Gul. Tun’ me, tun’ uerbis proteles tuis?

Ne fiam lucri, qui et laboris particeps

Fui? Aeg. Opportune huc contuli me, ut fabulam

Hanc spectem et suaviter arbitrer. Hed. Cessas loqui,

≤line=530≥ Proterve? Tantum si lubet, hem, cape, tange sis.

Gul. Ne me irritasses; crabro sum irritabilis.

Fames et mora bilem in nares mihi conciunt,

At contumelia ista acuit iras. Hed. Itan’

Vero auferas, heus, carnifex? Gul. Trifurcifer,

≤line=535≥ Feris? Hem, tibi, tu quoque vicissim vapula.

Aeg. Ha ha he! dum velitantur, certant, raptitant,

Et discernunt pugnis rixisque, uter cibo

Potiatur---hic, ut solus, ille, sortis in

Partem, ut recipiatur---uterque a cibo excidit.

≤line=540≥ Ex ipsis suis bolum amisere faucibus,

Fervescente enim certamine, en vorax canis

Advenit, rapit depositam humi escam, atque illico

In pedes se dat. Risu emorior, quam gaudio

Delibutus est Molossi animus: vortit bene

≤line=545≥ Ipsi profecto, at illis infoeliciter,

Ut vulgo solet inter quos male gratia coit.

Perniciosa omnibus est semper contentio.

## 16. Actus quarti scaena prima

Octonarii et Septenarii Iambici.

Diab. Hedylogus

Dia. Ubi tandem meos invueniam? Ubi nanciscar? Differam.

Dilacerabo infortuniis. Vah, tam segniter ac frigide

≤line=550≥ Mastigias delegatum sibi curare negotium?

Tantaene molis, tantae industriae, imperitum omnis rei

Iuvenem ad nequitiam pertrahere atque persuadere, quo solum

Vertat? Hed. Quis hic loquitur? Nullus sum; herus est, qui utinam aut
hic non

sit, aut

Ego alibi; tam, edepol, est torvus, si sinapi victitet,

≤line=555≥ Adeo, Hercle, tristem reddi posse nunquam censeam.

Iracundo iracundior Hadria, Stentore clamosior.

Minus quietus Euripo, nequit consistere.

Ita est homo: semper iurgat, turbat, mulctat, malo enecat.

Quidvis potius quam tam violentum imperium perferas.

≤line=560≥ Sed cesso me hinc surripere? Eia, age subita te mox subtrahe
fuga,

Hedyloge! Dia. Quem, malum, audio hic? Tun’ nequitiae et criminum

Caput, talaria induas, surripiasque hinc te protinus?

Vos quaerito, stabula flagitii; adeon cessatum oportuit?

Hem, nondum laqueis inclusistis illum, tervenefici?

≤line=565≥ Hed. Non potis est; sic Eubulus paedagogus instruit, monet,

Insidias indicat, nostrisque clypeum telis obiicit.

Dia. Furcifer! ineiectam tragulam seni, factamque fabricam

Oportuit, et eiectum omnem a parendo discipuli animum.

Id si succederet minus ex sententia, sacra anchora

≤line=570≥ Solvenda erat, nostrisque pugnandum triariis.

Hed. Adeo involute et nodose loqueris aenigmata.

Non Hercle intelligo. Dia. Non? Hem! Hed. Non, Hedylogus ego

Sum, haud Oedipus. Dia. Nempe ego aperte dicam: tune nescis et

Includi quasi sagena, multorum milia hominum,

≤line=575≥ Sagena haec est voluptas, qua severos iam diu

Frustra omni telorum genere oppugnatos, tandem sub iugum

Subigimus? Ille hac machina, hoc erat pulsandus ariete.

Voluptatis species, ob mentis oculos posita, adamantinos,

Irrisibiles et ferreos rapiet ad nequitiam Titos.

≤line=580≥ Quantumvis luctentur, si fixus haeret viatus in animo,

Hac concussi balista, hac obruti cadent Phalarica.

Quid, intellextine? An nondum etiam hoc? Hed. Imo, probe.

Dia. Hac igitur nunc in harena desudascite.

## 17. Actus quarti scaena secunda

Scazontes.

Eubulus. Dromo

Eub. Hac illac circumcursa Dromo, cave, sodes;

≤line=585≥ Ullo consistas in loco, nisi iumentum,

Adductumque prius curaveris herilem ad me

Filium. Idem porro ut faciant (quisquis est nostrae

Familiae) commoneto, si expetunt illum

Salvum. Audio in puerum fallaciam intendi

≤line=590≥ Inevitabilem, nisi iuvamus nos,

Et summa nitimur ope. Nam voluptate

Adoriri adornant, violento admodum telo et

Ingente. Non temere aiunt fabulae, visa

Medusa, in saxa extemplo abiisse eos qui illam

≤line=595≥ Vidissent; sic Diana quoque suum arbitrum

In cervum mutavit. Ratione eadem, quum

Voluptatum illecebra devinxerit sese

Semel animus, ingratis eadem relabetur

Ad consilia, quasi sus ad volutabrum:

≤line=600≥ Nec meminit aut virtutis, aut honestatis,

Tanquam qui lothon edit patriae terrae

Redditur immemor. E sue Gryllus recusavit

Restitui, ut Circes biberat poculum; cantu

Mulcti Sirenum periere rate subversa.

≤line=605≥ Docent exempla haec, vitae semitas illos

Nunquam apprehensuros, qui amplexi voluptatem

Hac deliniti sunt semel. Amplius dico:

Aspectus exurit, detorquet ad prava,

Exest medullas; incunabula aeternae

≤line=610≥ Mortis, cupiditates transfundit in mentem.

Aegio animi fenestras, sedulo adservet,

Ne mors illac ad animum subdole irrepat.

Hoc ut fuat, nervos intendit huc omneis

Iniquus grex. Id nostro nuncia raptim.

≤line=615≥ Ego hac approperabo, illac cursitato tu

Ocius. Opus est facto. Dro. Opera dabitur, Eubule,

Vale; nostrum iter utriusque bene Deus vertat.

## 18. Actus quarti scaena tertia

Diabolus. Dromo

Dia. Num nostras ille, huc magnis qui affectat viam

Gradibus? Non, Megadori est, ut grallatorius

≤line=620≥ Grandes grandit gradus! Nimirum subolet his,

Quod machinamur, eludendus hic est mihi,

Ne pugnam nobis siue turbam det aliquam,

Dum ad nequitiam in nostro docetur Aegio

Ludo. Dro. Move abs te omnem moram, Dromo, atque age

≤line=625≥ Hanc rem. Ubi nunc illum inveniam? Quod si quis mihi

Eum indicasset, quidvis optatum feret.

Dia. Abigendus ille hinc mihi est: Heus, tu! apage sis

Te hinc! Dro. Tu ire quenquam publica vetes uia?

Dia. Ita, Hercle, vero veto, adeoque infortunium

≤line=630≥ Invenies, nisi celerem maturaris fugam.

Dro. Atqui haec vis est. Dia. Sic sum, nihil refert mea,

Dum id quod volo, modo impetrasso. Dro. Durus es.

Dia. Nullius gratiam moror, aut ingratias.

Maleficio adiungere mihi, non beneficio

≤line=635≥ Consuevi homines. Dro. Quin, quo me herus ire vult, sinis?

Dia. Quin nihili facio. Dro. Quin ingratis? Dia. Quin neque

Pol, sinam! Itan’ pergis mastigia? Ahu, vapula!

Dro. Hei mihi, sed eccum quem quaero; dictator, en,

Nihili in minimi precii senatu praesidet.

≤line=640≥ Nec mihi conferre cum homine sermonem licet,

Neque malarum rerum autores refellere.

## 19. Actus quarti scaena quarta

Octonarii Septenarii Senarii, Iambici

Septenarii, Trochaici nonnulli:

Aegio. Hedylogus. Gulo. Diabolus

\[Aeg.\] Ecquid Sarcophilia amat nos? Hed. Amat? An ardeat potius roga.

Aeg. Ain? Hed. Non sic flammivomis ignibus Aethna flagrat. Aeg. Pol,
beas

Me. Gul. Misera somniat, te cogitat, te deperit, ita se

≤line=645≥ Cruciat, macerat, afflictat, misera, prae amore. Fastidirier

Se abs te si sentiat, perierit e vestigio

Prudens, volens, videns, vivensque, sic deamat medullitus.

Non est quod causseris, ’non amari cuiquam incognita.

Unde huic notio me?’ Aeg. Pulchre scrupulum ex animo eximis.

≤line=650≥ Gul. Dum virtutes praedico tuas, quasi naphtha incendio

Rapitur. Hed. Ut ingenua est et liberalis, oppido est

Aegre illi, tam arte contenteque haberi te; nam spiritus

Generosus, libertatis est amans; proinde te citat

Libello venereo. Hem, sume literas sui amoris indices.

≤line=655≥ Aeg. Sarcophilia Aegioni ex animo plurimam

Dicit salutem. Mi anime, misereat tui

Te, ut me tui misertum est, itidem te mei

Iuxta misereat, mea voluptas, mel meum,

Mea lux, meus ocellus, mea vita, corculum

≤line=660≥ Meum; amore langueo nimio, et instar nivis

Sole incalescente liquesco. Nisi te mei

Misereat itidem, ut est misertum me tui,

Occisissima sum, ut tu etiam es occisissimus.

Veni! Duos una serva opera. Si duos

≤line=665≥ Nolis, ut me malo dignam exitio putes,

Tu indignus es qui intereas; sis curae tibi.

Veni, mi pulle, veni, mi passer, carceris

Tui desere pedorum, fuge tyrannidem

Duri patris, qui te geniumque nobilem

≤line=670≥ Istum, omni fraudat fructu gaudii. Vale,

Palaestra ex Hierichontea, O iterum vale.

\[Aeg.\] Vix apud me sum sic ardeo, aestuo cupidine.

Dia. Heus, flagricidae, adiicite uirus serpentibus, et addite oleum

Camino, quem petat turdus cibum, a transenna ostendite.

≤line=675≥ Hed. Ohe, teneo: uin’ Aegio videre tuae vultum candidum

Veneris, et luculentam formam, ocellos perquam amabiles,

Colorem vuerum, os roseum? Aeg. Iamdudum istuc gestio.

Hed. Hem, vide.

*Sarcophilia hic saltabit cum Cupidine, Marte, et Como latronibus*.

## 20. Actus quinti scaena prima

Senarii. Iambici.

Hedylogus. Aegio. Eubulus

Hed. Viden’ quam sint tibi secundae de tuo

≤line=680≥ Amore res omnes? Quid sentin’? Aeg. Admodum.

Hed. Nimirum senticeto inhaeres aspero.

Aeg. Ubi tu quae tam imperiose vadimoniis

Vadata es venereis me? Ocelli me tui

Cepere, leves nutus, collum tornatile;

≤line=685≥ Te suspiro, te inhio, ad te, mea vita, advolo!

Eub. Cursando atque ambulando contrivi hunc diem,

Nec quem quaero, invenio Aegionem. Sed quis est

Delirus ille, temulentus, lymphaticus?

Au, noster est, is de quo agebam. Proh Dei

≤line=690≥ Fidem atque hominum! Quis ad hunc te exagitat modum?

Quae te intemperiae, quae laruae aut monstra stimulant?

Aeg. Totum me, Sarcophilia, tenes. Duc quo libet.

Ubi sim nescio; ubi sum, ibi non sum; atque ubi

Non sum, ibi animus est meus. Eub. Ad mentem obsecro redi.

≤line=695≥ Eheu quo Corycaei te pepulere? Quo

Redegere? Redi, oro, in viam. Aeg. Lux mea, mea

Animula, mea voluptas, ad te vernulum, O

Meum propere ruo. Eub. Perit, occisa est salus;

In pertusum ingero dicta irrita dolium.

≤line=700≥ Quid uerba mortuo facio? Versabere,

Aegio, hodie verberibus, atque incommodis

Augeris, frigere ut cicer, ut incus miser

Cuderis, plagis, flagris, sanguine horridus.

Aeg. Hierusalem vale; vale longum! Eub. Male

≤line=705≥ Conciliate, peris. Eo ut apportem nuncium

Patri, cuius minime optet fieri particeps,

Meque expediam qua suspectus sum noxia.

## 21. Actus quinti scaena secunda

Septenarii. Trochaici et Iambici Senarii.

Diabolus, Comus, Mars, Cupido,

Latrones. Aegio

Dia. Agite sacri adeste summistae, plagipatida appetit,

Appropinquat insidiis. Aeg. Egressus urbem commodum

≤line=710≥ Sum; ecce, moles quaedam arietat, concussatque cor mihi,

Et dolor animum intestinus fodicat, tanquam spiculo.

Praesagit mali mens quippiam. Redeamne, an progredi

Pergam? redeam? Non si ipsa me revocet salus.

Amoenitatibus omnibus prior est Venus

≤line=715≥ Mea---O, te iamiam amplectar. Latron. Deglubite hominem!

Dispoliate! Exuvias auferemus! Aeg. Heu, miser mihi!

Latron. Impurum operiamus flagris, fustibus; tuber caput,

Et reliquum corpus reddamus. Ex suis uirtutibus

Ornate, plagis ulcerate, occidite!

≤line=720≥ Dia. Bene habet, auferte praedam. En, semianimus iacet.

## 22. Actus quinti scaena tertia

Trimetri Iambici et Trochaici uno cum Dimetro.

Megadorus

De isthac, Eubule, requietus esto; te

Extra noxam esse sat scio. Ne lachryma.

Nobis ratio inita est, illius ut sita

In tuto res sit. Samarites meus unicus,

≤line=725≥ Mea potentia, meus sermo, meum brachium,

Verum aget Samariten, voci congruet suae.

Servatum curabit nobis et redditum.

Verum, ne tanti temere redimam, perditum

Tentabo primum minimo, deinde paululo;

≤line=730≥ Quod si non queam, at quanti queam.

Hac gratia Sacerdotem cum victimis

Legabo, si quidem iuverit. Sin hoc minus,

Levites ibit legibus instructus sacris.

Postremum destinabo Samariten meum.

## 23. Actus quinti scaena quarta

Trimetri ut superiores.

Sacerdos

≤line=735≥ In lauta ne esse parte me, atque acta bene

Censeo, cui adversus violentiam hostium

Obsidentium haec itinera, dedit Deus hostias.

Quibus bene si utar, propitietur mihi Pater.

Caeterum illi tam indignis exemplis saucio

≤line=740≥ Nihil queant conferre. Doleo seminecis vicem.

## 24. Actus quinti scaena quinta

Trochaici septenarii.

Levites

Non est ultimae infelicitatis ducendum loco,

Si cui coelestis mysterii tradita sunt oracula.

Praescripta a Deo Lex et magni decreta numinis

Credita sunt nobis, quibus quid fas sit, quidque sit nefas,

≤line=745≥ Exploramus haud inscite, sicut lapidem ad Lydium.

At bruto, insulso, fatuo si haec enarrare occeperis,

Nihilo plus agas, quam si des operam, ut caeco purpuram

Offeras diiudicandam, aut surdo referas fabulam.

Quin, irritamenta et illecebras peccandi suscitant,

≤line=750≥ Nisi Deus retundat mentis impetum, et praemolliat

Animum. Proin, quum Lex mea praesidii nil ferre huic queat,

Quid agam? Miseret me quidem, atqui rustica est inscitia,

Aerumnosum adire aegrum, quem neque re, neque verbis iuves.

Progredior igitur, mando illius affecti curam Deo.

## 25. Actus quinti scaena sexta

Trimetri Iambici.

Samarites. Aegio

≤line=755≥ Sam. Non me piget agere, quod fugitant liberi alii.

Qui, dum paternae fontem munificentiae

In alienis aliquanto uberius sentiunt

Aperiri, metuunt posse tandem claudier

Sibi. Ad fundum profusa abierit largitas;

≤line=760≥ Benignitatis idcirco praecidere

Venam operam dant. Ego contra, si cui benefacit

Pater, ex animo gaudeo. Si quem mittit manu,

Approbo. In haereditatis amplae ius meae

Adoptat, id sane lubente me facit.

≤line=765≥ Sin male meritum beneficia adiungit sibi,

Laudo; ad solem comparo, qui lumen omnibus

Fruendum ultro suum dat. Si quenquam abdicat

Ob flagitia, quae facit illiberaliter,

Animi me ango; quod possum enitor sedulo

≤line=770≥ Manibus ac pedibus, qui restituatur gradum

In pristinum, et in idem usque insto incumbere.

Ah, quantam adfert animo meo aegritudinem

Adoptati iampridem fratris calamitas.

Eheu, videns horresco---sanguine fluidus,

≤line=775≥ Corpore lacero, vulneribus alte hiantibus;

Sanie atque tabo squalidus, aspectu horridus.

Iacet. Eheu, oculis triste spectaculum meis,

Videns excrutior, commoventur viscera

Mihi omnia. Quo mihi iumentum, vinum et oleum,

≤line=780≥ Nisi haec prae fratre postputem, utraque ubi opus est?

Quid cesso adire atque oleum vinumque addere

Cruentis plagis? Frater, euge, animo es bono.

Sodes, ne metue; en, infundo charismatis

Tibi gratuiti oleum, quo sis gratus Deo et

≤line=785≥ Charus et electus. Hoc est oleum gaudii

Atque exultationis. Itidem usus meri,

Qui sanguis uvae est: plagis confert adhibitus.

Quis circumvecto magno studio linthea,

Ut fotae melius coeant. Tibi nempe scelera

≤line=790≥ Remitto, et charitate tego; te colloco

Meum in iumentum, qui commodius hoc iter

Conficias, et incarnationis te meae in

Vehiculum traduco, quo languores fero

Cunctorum, namque ego plexus sum humanum ob scelus.

≤line=795≥ Quiesce hic. Aeg. Merito maximam habeo gratiam

Tibi. Ab Orco in lucem et vitam revocas; eram

Nullus, restituis me. Excideram omni spe, patris

In gratiam reducis me; meritissimo

Amo te. Sama. Istam fac teneas mentem, et quid

≤line=800≥ Possiem amicus, comperies magno tuo bono.

## 26. Actus quinti scaena septima

Trimetri Iambici cum septenario.

Stabularius. Samarites. Aegio

Sta. Stabulum hoc est pandochium; hic constituit herus

Receptandis curandisque familiariter

Peregrinis uniuersis, qui huc diverterent.

Meque hospitem dedit, hospitalem aeque omnibus

≤line=805≥ Esse iubet. Duci qui nolit, iubet trahi

Pii exemplo Abrahae et Loth. Quod sumptifacio,

Suppeditat de suo, nec sumptus sumptui

Ducit. Quantumcumque expendo, semper dati

Rationem superat acceptum, sic copiae e

≤line=810≥ Cornu influit. Intendere me semper et erigi

Occasionem in omnem mandat; deputat

In lucro sibi, quod benefit de suo; exeo

Itaque huc observatum, ne quis beneficii

Expers praetereat. Sed quis hic est; videone herum?

≤line=815≥ Certe ipsus est. Salve iterum atque iterum; optato ades,

Here. Sam. Credo, quia servis tam liberaliter.

Sta. Si quid ago aut egi quod placet, gaudeo equidem.

Idque esse gratum tibi beneficium aestimo.

Sam. Huc fortunate ades aeger, si cui contigit

≤line=820≥ Unquam auspicato esse aegro. Aeg. In me istuc competit

Idque immeritissimo. Hocque est maior gratia

Ad amoenitatem atque venustatem congruit

Tam aperta, humana, inexpectataque

Mihi liberalitas. Sam. Istuc recte. Sta. Sine,

≤line=825≥ Te adiutem, here. Renuit. En, quam familiariter

Introducit. Quae gerat arbitrari lubet

Hic per rimam. Proh summe Deus! Quam leviter

Depositum demulcet, curat, lauat, fovet,

Solatur. Nullis denique verbis dicere

≤line=830≥ Queam, quanta pius sedulitate, studio et

Quasi officiorum sollicito certamine

Totam hanc emensus est noctem. Videre me

Iuvat, iuvat usque morari; nulla sentio

Noctis taedia. Sed nunc huc egreditur foras.

≤line=835≥ Quicquid me obire muneris uelis, tibi

Me dedo; obsequii quiduis impone, impera.

Sam. Misero quod benefit, id demum gratum est mihi,

Proque istis meritis gratum me et numen fore

Olim cognosces in die illa, utque gravida

≤line=840≥ Gratia sit illa cumulatissimis bonis.

Adduxi huc hominem calamitatibus obsitum,

Quem tibi curandum mando, tradoque.

In accepta refer. Accipe, hem, denarios

Duos hos, quod si quid facias impendii

≤line=845≥ Haec praeter, confice tabulas, atque id refer

In rationes, et dum tecum in reditu puto

Reduc ad calculum, reponamque ampliter

Tibi. Sta. De isthoc animus in tranquillo est mihi;

Lubens in hoc incumbam, et morem tibi geram.

≤line=850≥ Vale, O here; concedo intro, ut aegri curam agam.

Congratulor homini, atque gaudeo mihi:

Illi salutem, mihi parata praemia.

**Morio**

Spectatores, hic si manetis, denuo

Huc illi dum exeant ad vos, perit opera

≤line=855≥ Vobis. Intus conficietur negotium.

Aegio comiter excipitur, intus pandocheus

Nummos dispensat; qui si mihi sint crediti,

Minime domi, sed in popina absumerem.

Neu Samaritem expectate; haud hodie aderit.

## 27. Peroratio

≤line=860≥ Tace, verbero! Quin, spectatores optimi,

Agite, expectate venturum dominum, quia

Vita vigilia est, et palma posita est vigilibus.

Non temere est, nec vacat mysterio hospiti

A Samaritano Christo non nisi duos

≤line=865≥ Nummos, eosque argenteos decadi sacros

in impensam dari; nimirum symbola

Utriusque legis Moseae atque Euangelae,

Aut praecipui utriusque mandati, unde Lex

Dependet universa et magna oracula

≤line=870≥ Vatum. Haec argenti candorem sancte retinent

Et puritatem, spectantque sacrum ad Decalogum.

Stabulario traduntur. Est Stabularius

Autem omnis homo. Scriptum est: ’Deus de proximo

Mandavit unicuique.’ Sed huc non respicit

≤line=875≥ Noster Samarites; designat enim Ecclesiae

Capita et columnas, qui a Petro quasi per manus

Lampada cursu accepere commissi gregis

Curam. Petrus suis cum successoribus

Est Pandocheus, illi nummi sunt traditi

≤line=880≥ Evangelici. Neque erogare solum habet

Illos, sed et alios sua pro industria.

Sed vestram, spectatores, personam Aegio

Praefert. Vos estis hiulci, laceri, saucii,

Plagis vitiorum inpactis a cacodaemone,

≤line=885≥ Semper sollicitante ad pessima. Ne metuite

Tamen; ubertim vino madetis et oleo

Christi, alligatis uulneribus feliciter.

Oleum Spiritus est Sanctus, his novissimis

Diebus effusus in omnem carnem. Deus

≤line=890≥ Omnes salvos uult fieri. Vinum sanguis est

Eius, in eo tincti estis, et ut erratica

Ovis reducti in stabulum. Moriens, omnia

Ad sese traxit Dominus. Alligatio

Vestrorum vulnerum numinis est charitas,

≤line=895≥ Qua donat, delet, abolet vestra crimina.

Veruntamen adhuc infirmi estis; nam caro,

Nescio quo fato, est aegra ad munia spiritus.

Quapropter Pandocheo, cui vos tradidit

Iesus, ex animo morem gerite; et uti

≤line=900≥ Paulus ait, subiacete; pervigilat enim

Pro vobis. Ergo in pandochio benevoli

Curatorem admittite; simul cavete, ne

Eius praescripta despuatis. Sic dies

Hic vobis fortunatus fuerit. Plaudite.



# Back



Comoediae finis.

Antverpiae Typis Guilhelmi Montani. Anno salutis humanae sesquimillesimo
trigesimo nono.

