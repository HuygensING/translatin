# Front

/

DIDASCALVS / COMOEDIA / ut doctissima, ita & lepidissi-/ma, Autore
Iacobo Zo/uitio Driescharo, / Paedotriba fide-/lissimo. /
\[Drukkersmerk:\] RECENS NATA. / \[Drukkersmerk\] / Coloniae apud
Ioannem Gymnicum / ANNO M D XXXXI.

DOCTISSIMO SIMVL & expertissimo D.M. Iasoni à pratis Illustriss.
Principis Veriensis

Medico.

Iacobus Zouitius Driescharus.

Qvum octauo ab hinc anno, Doctissime Iason, suauissima fruerer
consuetudine facundissimi uiri praeceptoris mei Zachari, uiri me herclè
per suauiloquam eius eloquentiam Nestorea

uita dignissimi, inter alia incidit sermo de Iesuano apud Ziricaeos
doctorum hominum

conuenticulo: quumqúe ibi enumeraret, quos, & quam literatos uiros,
nostra aleret Zelandia, sane extra sinum gaudebam: prae omnibus tamen
illud me omnium optimè habebat, quòd referebat te, tot, tamqúe benè
tornatis, quamlibet tamen extemporalibus, distichis, quendam (ni fallor)
Hollandum excepisse. Mirabamur qui simul aderamus, tuum tam praesens,
tamqúe

diuinum ingenium, quod tum quidem per tua monumenta clarissimum, nunc
multò clarius passim ubique eminet.

Hεῖc incepi extorquere ab eodem, ut me, quamlibet indignum, tibi, &
aliquot alijs, familiarum, uel, si id non daretur, notum efficeret.
Ille, ut erat facilis, sese facturum recepit, simulqúe me bonae spei
esse uoluit. Verùm quia ad maiorem dignitatem illinc auocabatur, suarum
rerum satagebat: interim magno cum meo dolore, per mortem interceptus
est: qui dolor nondum destituisset me, nisi illud Euripides profugasset
a nobis eundem: τὰς ἐκ θεῶν ἀνάγκας θνητὸν ὄντα δεῖ φέρειν. Ille citra
controuersiam uiuit, faxit Deus Opt. Maxi. ut nos benè mori discamus.

Sed quod ille non potuit, ego audaculus tandem experiri audebo. Ecce,
uniuersum tuae humanitati obtrudo Zouitium, intentes baculum licet cum
Antisthene, nihil tamen profeceris. Nolim tibi persuadeas, me
audactiusculè loqui, qui has ineptissimas meas naenias tuis sub
auspicijs in uulgus emitto. Noui, noui, optime Iason, nomen tuum per
hunc nostrum orbem celebrius esse, quàm quod posset per me uel tantillum
concelebrari. Ego tamen Didascalorum miseria ad hoc permotus, sub tempus
nocturnum, quod unicum meis studijs datur, leuandi taedij gratia, ferè
ex tempore, & per ocium, hoc ludicrum mihi, & tibi, & Musis, lusi &
cecini. Nunc quia non desunt amici, qui in publicum protrudi uoluerunt,
callidum facinus aggressus, tuo nomini nuncupaui. Humaniorem te noui,
quàm qui non admitters, quum apud Divos

mola salsa pro thure respondet. Exiguum itaque sit licet,

tamen aequi consules, & ualebis.

Braede ex aedibus nostris

sub noctem concubiam

tertio Calendas

Octobreis.

*Anno* D.M. XXXX.



# Main



# 1. PROLOGVS.

Senarij.

≤line=1≥ Qvem quaeso Telephum reperies Didascalo,

Qui uindicet famam eius à uilissimi

Cuiusque linguae, quae miserrimis modis

Incessit hominem, non secus, ac olim Accolae

≤line=5≥ Mysos. Ego quidem nescio, quo sydere &

Genio siet natus didascalus. Ferunt

Linguae atque mussitant ineptias ferè

Cuiuslibet. Didascalus, quamuis bonus,

Vt quilibet semper malus non est, tamen

≤line=10≥ Proscinditur per lectulo: traducitur

Per cymbia. ast non admodum ordet hominem

Quòd per uias inter seipsos detrahunt

Sibi, quando moris esse solet hoc seculo

Nihil alteri alterum detrahere, quàm quod neque

≤line=15≥ Per phas, nephas, posset suo tolli loco.

Hoc nunc meam Thaliolam benè debilem

Exuscitat, quo hanc caussam agat Didascali.

Quis ferret innoxium hominem indicta quoque

Caussa omnium linguis malè traducier?

≤line=20≥ Quin audiamus ut cadet caussa: uel ut

Poterit διαδύεσθαι: quod apud hunc iudicem

Nemini hominum olim dabitur. Actio haec quoque

Vbi bone spectator tibi canetur, decet,

Nec non tuum est, linguis fauere: quia agitur

≤line=25≥ Res seriò sanè: Didascalus etenim

Vel hειc reus peragetur, in Giaros breues

Procul relegandus: uel ipse, qui citra

Aequum de eodem multa queritur, ex suis

Virtutibus adornabitur, suo ut malo

≤line=30≥ Id doceat alios, quàm satis tutum sit in

Famam alterius ubique dicere. Fama enim

Aegrè admodum potest resarciri. Modò, ut

Aequum est, date aures beneuolas, nam comica

Non exhibebitur hic tibi lasciuia,

≤line=35≥ Sed actio quà consuletur optimè

Vestrae iuuentutis saluti maximae.

# 2. PERIOCHA.

D IDASCALVS traducitur per omnium

I niquiores linguals. Ioui ita exhibet

D emus negocium querimonijs.

A ugentur hae, nec se remittunt tantulum.

S ubselia parantur Ioui, ut tandem exigat

C aussam, atuqe decidat. Sedet Minerua cum

A polline, et preconem agit Mercurius. Hinc

L euis ille Demus cum Didascalo Ioui

V t iudici sese obserunt. Caussa cadit

S alsum parum Demus. Ouat hinc Didascalus.

# 3. DRAMATIS PERSONAE

Iuppiter Glottus lingua

Mercurius Colacoglottus blanda lingua

Apollo Diabole Latinè calumnia

Minerua Ablabia innocentia

Alithia ueritas

Demus Populus

Didascalus Latinè ludimagister

Antisilenus pelle decorus

# 4. ACTVS I. SCAENA I.

Iuppiter.

Senarij.

≤line=1≥ Qvisnam querelarùm futurus est modus?

Vir pessimus siet necesse est, in quem ita

Vel omnium omnes saeuiunt querimoniae.

Nulla officina est, nullus est denique locus,

≤line=5≥ Qui non mala sonet de hoc homine bono pessima.

Quondam & ego, & alij dij bono Ioue geniti,

Bona dona Pandorae optimae donauimus.

Sed nescio qui Veioues multijugis

Malis uirum isthunc pessimè ornauére. Quin

≤line=10≥ Modò ipse lucidum relinquo coelum, & hinc

Tenebriones peto, rem apertius oculis

Et auribus cognosciturus. Ecquis est

Cui non suae occallescerunt aures, per has

Iuges querelas? Ex rei arbitrio foret,

≤line=15≥ Negligere sacrificia, negligere alia

Quaeuis, & has componere querimonias.

Agè, uolo mihi molestiae hoc adimere, & hanc

Hydram igne non graeco, sed utcunque ualeam,

Conficere. Quòd si de homine ueras sentio

≤line=20≥ Querimonias, non Ixion, non Tantalus,

Non Sisyphus, non quoque Prometheus, mihi sua

Peccata dependere. Sed quid audio?

Per Styga, querelae sunt, & equidem stultulae

Mulierculae. Sic inquit: Optime Iuppiter

≤line=25≥ Gnati mei cutem uides’ne liuidam, &

Pateris inultum? Non moror, quin ilico

Meum aduoco Mercurium, ut hunc hominem mihi

Modò sistat, à me ipso audiendum iudice.

Apud quem habebit Iusticia, non gratia

≤line=30≥ Locum. Huc adesto Mercuri, & propere quidem.

# 5. ACTUS I. SCAENA II.

Mercurius, Iuppiter.

Eiusdem farinae cum superioribus.

MER. Adsum Pater, quid imperas? IUP. Talaria

Volo induas, terram Brabantam aditurus, &

Vbi Veneris Braedam, tribunal mihi uolo

Citius adornari. MER. Tibi summo Deo

≤line=35≥ Apud homines? IUP. Sententia est, quando quidem

Res nemini sit curae apud homines. Neque

Huic rei quidquam salutis reperiet

Homo. Mihi componenda datur, aut nemini.

Quid ardui est, uires supra humanas. MER. Nihil

≤line=40≥ Aliud? IUP. Cisalpina loca perlustrando, ubi-

Vbi Didascalum repereris, fac hodie

Bredae mihi adsit. MER. Qui uirum dinovero?

IUP. Et fastuosus, & citra fastum ambulat:

Peritus: & citra peritiam docet:

≤line=45≥ Placidus & austerus: ῶλήκτικός & ἀῶλήκτικός,

Φωνασκός & ἄφωνος. & ut hunc tandem tibi

Complectar uno fasce simul, quum quilibet

Sit, nullus est. MER. Quid, dij boni, istud hominis est?

IUP. Quod maius est, audi. Volo Demus mihi

≤line=50≥ Sistatur. MER. Hic nusquàm est, recipiamus modò

Primas, secundas, tertias, ubique fert.

Obsecro mea diuina uirga reperiet,

Quem terra non habet? IUP. Parum equidem abest, meae

Quin auriculae habeant sibi callum, per has

≤line=55≥ Quas mihi querelas queritur idem. MER. Non ais.

Demus? Dare est perdere ferunt illi, quibus

Est in manu, in cista uolo, ubertim dare.

IUP. Num ludis in re seria? Populum uolo

Mutabilem, uarium, benè querulum, benè

≤line=60≥ Loquaculum, incertum, cui tutò nihil

Fides. MER. Mihi quae monstra narrabis? Dabo

Factum. Ast quis interim rem aget apud inferos?

Vix integer sufficio Mercurius ibi.

Bellum, fibres, gula, laqueus, dein dogmata

≤line=65≥ Neochristianorum, animulas benè plusculas

Ex corporibus equidem aufugant modo. IUP. Per Stygos

Ripam citeriorem illae oberrent, donec hoc

Confeceris. MER. Quot interim summi uiri.

Atque illi honoratissimi. IUP. Quos tu mihi

≤line=70≥ Blatis honores? Mihi oneri est haec tua mora.

Mea iussa facito. non fero moram. auola.

MER. Non manibus, at pedibus benè alatis quidem.

IUP. Accingor ut dimittar in terram quoque,

Ne ubi alios properare uolo, ipsus ego morer.

# 6. ACTUS II. SCAENA I.

Didasculus.

Superioribus similes.

≤line=75≥ Didascalo nihil miserius. Quid aliud

Enim est subire scholasticam prouinciam,

Quam semet omnium maledicis lingulis

Exponere? Hic si forsan Arcadico suo

Puellulo nil saliat in laeua mamil-

≤line=80≥ Lae parte, si diis placet, culpam arguit

Didascali. Ille si ex suis uirtutibus

Ornatum habet sibi pusionem, bone deus,

Quas non tragoedias ciet? Vbique efferens

Sinistimis praeconiis Didascali

≤line=85≥ Saeuitiam. Nec interim deest quoque

Qui ut inciderit in quemque, non probet meam

In corrigendo lentitudinem. Quid hic

Faciet Didascalus? Nisi ut se, & miseriae,

Et omnium omnigenis querelis esse uel

≤line=90≥ Natum, uel expositum sciat. Si taedij,

Vt sit, levandi gratia ambulauerit,

Vagus uocatur, & male sedentarius:

Si ab hospite externo, attamen amico, semel

Atque iterum is inuitatus, ad pocillula

≤line=95≥ Se contulerit *ἴ*acchica, biberius erit:

Si per febrim, uel per aliquod bene serium

Negocium idem distinetur è scholis,

Quas h*εῖ*c populus turbulentias movet.

Vt undique impetitur Didascalus, & quidem

≤line=100≥ Linguis benè insanis. Sed Antisilenus huc

Nobis adest: cutis & fucus loquuntur hunc

Pulchrè per omnia candidum. Quaeris foris

Amiculum, hoc amicius nihil: Foris

Quaeris peritum, ipsa hic peritia est: Foris

≤line=105≥ Virum gravem desideras, iurabis hunc

Ipsam esse grauitatem. Foris niveum uoles,

Placidum voles, religiosum voles, pium

Voles, &, ut tribus expediero uerbulis,

Si quid boni uspiam foris quaesiueris,

≤line=110≥ Copiosè hic exhibebit. Ast si detur id

Vulcanio quod deerat artificiolo,

Hoc est, fenestra pectori detur: scio,

Citius reperias scyrpeum nodum, quàm in hoc

Nostro Antisileno candidi semunciam.

≤line=115≥ Huc venit. Hypocrisis sese uobis aperiet.

# 7. ACTUS II. SCAENA II.

Antisilenus, Didascalus.

Trimetri.

AN. Salue Didascale uigilantissime. DI. Qui apud

Alios tibi ipsum est somnium. Sed dixin’ hoc?

Salue bis & cute nimium benè candide.

AN. Quid, num tibi uideor animo niger? DI. *μάλα*.

≤line=120≥ AN. Mala? Hercle tonsorem uocat barba haec nimis

Hirsuta. Verum is ipse sum, in quem torqueas

Meritò: Nisi soli sibi malu’ st nemini.

DI\. Sanè ex tripode dictum illud accipio, citra

Fucum loqueris. Illud uel elinguis mihi

≤line=125≥ Persuadeat Suadela, neminem alteri

Incommodare posse, nisi multo magis

Incommodauerit sibi. ANT. Tuus animus

Offensior videtur. DI. Haud mirum est quidem,

Summa aegritudine meus animus pessimè

≤line=130≥ Adfectus est. ANT. Vnde aegritudo haec obsecro?

DI\. Quaeris arani/e?ae unde tela? ANT. Tu tibi

Paris aegritudinem? Sapis? DI. Popelluli

Per inepta mendacia equidem, proscinditur

Vbique per mensas miser DIDASCALUS:

≤line=135≥ Traducitur per itinera plaustris, equis,

Et nauibus. Deinde petitur linguis benè

Dentatulis. ANT. Quae haec quaeso sunt mendacia?

DI\. Id nescias quasi: alteram hic pagellulam

Non feceris quasi. ANT. Quam ais pagellulam?

≤line=140≥ DI. Tuum mihi ingenium satis notum est. ANT. Tibi

Iniurium minimè tamen. DI. Satis satis

Tua mihi *χρησολογία* perspecta est: ego

Intus te, & in cute noui. Abito: quaerito

Alium, cui phaleras tuas obtrudere

≤line=145≥ Potes. Quid alijs feceris nescio equidem,

Verùm meus labor, quem apud me calculo

Albo dealbare consueuisti, apud alios

Malè denigras, ipse omnium nigerrimus.

Grauius quod in te dixero, nunc non uolo.

≤line=150≥ Si te tuis depingerem coloribus,

Rideret irrisibilis hic lapideum chorus.

ANT. Ha ha he, iubet ridere, lapides sunt tibi

Homines? DI. Tua, si dijs placet, opera. AN. Mea?

DI\. Tam saxeos cùm reddideris eos, ut haec

≤line=155≥ Quae coeperint à te impudentissimo homine

Mendacia impudentiora, non queant

Vllis refellier equidem rationibus.

Doctus, probus siet licet Didascalus,

Neque tibi, neque populo facere potest satis.

≤line=160≥ Quàm uerus est, quisquis fuit, qui isthuc ait:

Homine imperito nihil iniquius datur,

Qui, nisi quod opse/ipse? facit, nihil rectum putat.

# 8. ACTUS II. SCAENA III.

Antisilenus.

Senarij.

Quantus homini stomachus, Deus bone, factus est.

Nihil tamen mirum, cum eodem miserius

≤line=165≥ Nihil uspiam reperirier potest. Nam in hoc

Quisque genuinos frangit impunè. Neque de

Me, quamlibet stomachosior tamen, aliquid

Falsi elocutus est. Cui suum ego ipse non

Emulgeo animum? & cui ego non sum hic, floribus

≤line=170≥ Quod est araneus? Venenosa mea quem

Non laesit haec lingua? Idqúe adeò furtim, ut etiam

Cuiusque gratia mihi salua perstitit

Hactenus. Hic ut fors concitatioris est

Stomachi, alienoris animi est. Sed mea

≤line=175≥ Quae est blanda lingua, meum quod est in quolibet

Mihi reconciliando, ubi res postulat,

Lenocinium, equidem haud facile quis dixerit.

Aditus facillimos uel ex ipsissima

Fronte assequor: & ut modiusculu’st ferè

≤line=180≥ Quiuis, eorum à laude principium mihi

Sumo, cui tam cornea est fibra modò, quin

Ocelluli, nares, & aures, denique os

Totum, suis ubique pateant laudibus.

Hocce modo inescamus homulos. Neque turdus hεῖc

≤line=185≥ Sibi malum cacat. Sed ἀθυρογλωττάτη

Γλώττη suis mortem, mihi uitam euomit.

Quando meum obsequium, & meus blandissimus

Congressus, illis me sibi persuaserit

Candidum & amicissimum, habeo ex uoto omnia.

≤line=190≥ ὡς ἐξ ἁμάξης γάρ λάλϖσι belluli

Homunciones, quicquid in buccam venit.

Meum induo ingenium hεῖc: adsum eis referentibus

Non recto (ut aiunt) pectore, auribus sed ar-

Rectissimus: intercipio Larus ut hians

≤line=195≥ Quae animo meo faciunt satis. Quid pluribus?

Vbique cum versatur Hypocrisis mea,

Vbique sum longè alius animo atque facie.

# 9. ACTUS III. SCAENA I.

Mercurius.

Trimetri.

Mortalium ne sit aliquis qui nesciat

Me, uolo meum nomen, mea uolo numina hεῖc

≤line=200≥ Aedere. Ego sum Mercurius ille quem uocant

Ter maximum, nec abs re, ubi sum maximi

Et optimi patris Iouis ter maximus

Legatus atque filius. Mea numina, &

Meos clientes si quis ad calculum uocet,

≤line=205≥ Iuraret hic se posse eádem opera maris

Metiri harenas. Nullus hominum est denique,

Quin ambiat benè maximam partem mei,

Quod habeo numinis, inhonestum nomine, at

Dulcissimum re ipsa, ut benè sapiens docet.

≤line=210≥ Sed ut est genere mortalium uafrius nihil,

Hanc nominis labem eluerunt callidi,

Praxin uocantes, ita uocantur practici: hoc

Est, quamlibet alienam agentes rem. Sed ut

Labor ego, cogentes uolebam dicere.

≤line=215≥ Id quamlibet pro studio habent fures, tamen

Esset religio maxima dehonestare hos viros

Summis subinde honoribus functos. Placet

Vocabulum Praxis, cui statua aurea

Vbique passim collocatur ab omnibus.

≤line=220≥ Verum mihi eloquentiae Deo volo

Illud dari, ut si lingua quid peccat, benè

Interpretentur. Quandoquidem ubi loquentia

Cum ipso horreo exposita est, uerbo peccabitur?

Imò adeò id edico omnibus, sacrum ut siet

≤line=225≥ Quicquid ego dixero: & modò per quempiam

Eliminabitur, hunc sacerrimum haberier

Volo. Si quis exceperit idem calamo, atque per

Plebeculam disseminauerit, quasi

Qui gloriae aucupium ambiat, mihi uolo,

≤line=230≥ Non alteri, isthanc gloriam cedere. Agè agè

Si fur sit alienae rei possessor, &

Qui depositum apud se negaverit, haud scio

Furum è grege qui aliquem eximas. Fures item,

Ah, practicos uolo, si eos inquam mihi

≤line=235≥ Habeo clientes, & patronus & Deus

Tutelaris, cui coelitum frequentior

Et celebrior cadit hostia? Ecquis hominum erit

Qui habebit in alios quid imperij, modò

Rudis erit huius praxeῶs. Beatus est,

≤line=240≥ Diuinus est, quisquis meae huius praxeῶs

Perdoctus est. Ficulneus eris, neque diu

Praefectus, aut aerarius, ut fisci, neque

Receptor, & compendiò aut loquar modò,

Nullo magistrato suo unquàm commodo

≤line=245≥ Fungetur aliquis, practicus nisi fuerit.

Praetereo principes uiros Deus licet

Sim: nolo quae possum, & licet, preconia

Heroïbus per singularem isthanc meam

Praxim meritò tribuenda, nunc hεῖc eloqui.

≤line=250≥ Miseris poëtastris paraturus benè

Miseram miseriam. Eblatiunt in quenque ci-

Tra iudicium, ea, quae uel in buccam, uel in

Aures benè bibulas aliunde uenerint:

Malè memores, parum esse tutum scribere

≤line=255≥ Eiusmodi in uiros, quibus concessum erit

Proscribere, ut uolent. Ea de gratia

Haec supprimo, sciam licet certò tamen,

Nullum magistratum esse, neque summum, neque

Medium, neque infimum, rigore quin benè

≤line=260≥ Multo obfrigerescet, nisi alieno foco

Calefieret. Ast agè, uidebimus quoque an

Erunt qui apud se deposita negauerint:

Quos esse fures constat ex confesso, ut hεῖc

Labor, meos uolo clientes: sic loquor

≤line=265≥ Honestius, licet alterum sit apertius.

Hεῖc nemo erit, quin se mihi fatebitur

Clientem. Quis, quaeso, apud quem Iuppiter

Non deposuerit aut scientiam, aut opes,

Aut robur, aut meam eloquentiam, aut boni

≤line=270≥ minusculi aliquod, Gratiam quod nominant?

Repetenti idem tam est in procliui, ac si infimus

Haberet oceanus. Vbi hoc iniuriae

Expostulabit Iuppiter, dicent scio:

Quando reposcenti negauimus, quae apud

≤line=275≥ Nos deposuerat? Hεῖc ego eius nomine

Respondeo, quando ita futurum scio satis:

Si fratri egeno quid negaueris, si quoque

Alicuius hunc benè indigum neglexeris,

Mihi negatum, meqúe neglectum puta.

≤line=280≥ Iam cùm omnia à Iove optimo profecta sunt,

Quaecumque falsò sua uocat stultus homulus,

Dic, quotus est qui liberaliter eadem

Impartiatur indigenti proximo?

Quàm ego deos alios supero clientibus.

≤line=285≥ Neque me aliquis iactantiae modò arguat,

Nam rhetore ipso teste, uel nusquam, uel hεῖc

Dabitur ταπείνοσις. Sed ut sunt callidi

Homunciones, benè norunt praetexere

Vocabuli dedecus. Quis obsecro ferat

≤line=290≥ Fur dicier? Honestum est vocari practicus.

Si qui negant depositum, eos sibi proximos

Vocamus, & honestissimè equidem. Commodum

Iste huc uenit. Demum mihi, aut Didascalum

Modò indicabit forsitan, quos quaerito.

# 10. ACTUS III. SCAENA II.

Demus, Mercurius.

Senarij.

≤line=295≥ Ego sum ille Demus, quem Latini homines uocant

Populum: capita quando habeo multa, multus &

Vocabulo, & sententia sum. Sum bonus,

Malus, sacer, prophanus, inuidus, bene-

Volus, quaerulus, elinguis & patientulus.

≤line=300≥ Denique nihil non. MER. Virgula divina hεῖc ob-

Fertur mihi: sed eloquatur, obticet.

Quàm uerus est adagio, Mercurius super-

Venit. Hominem quin alloquor? Salue bone

Vir. DEM. Salueo non salueo. MER. Quid audio,

≤line=305≥ Sanus satis? DE. Sum sanus & non sanus. ME. Hoc

Quid monstri erit? Mecum potes’ne aliter loqui, &

Sapientius? DEM. Sapienter & stulte loqui ex

Aequo tibi possum. Alterum audio, alterum

Desidero. Agè nunc exuam ingenium. Tibi

≤line=310≥ Mecum quid est negocij? MER. Benè serium.

DEM. Hem serium? Quisquis uolet seria, procul

Se à turbido Demo amoueat oportet. Haec

Seria uiris primatibus iniciuntur, ut

Mysteria asinis. Demus est plebeius, &

≤line=315≥ Iugo nimis serio inidoneus. At quid est

Quod uis? MER. Ioui sistendus est. DE. Quaerito alium,

Non sum domi. Mortem mihi consciscerem?

ME. Longè aliud est. D. Quinam aliud obsecro? Ioui

Sistar benè ualidus? Haeccine est catastrophe

≤line=320≥ Mundi? Hercle non possum pater. ME. Aliam rem ages.

DE. Quam rem? ME. Tuae querimoniae negocium

Mihi facessunt. DEM. Hem, tibi? Terrae mihi

Qui es filius? Querimoniae meae? Tibi

Negocium facesso? MER. Vociferare quàm

≤line=325≥ Tibi uoluptati est. Scio quàm ubique sis

Vehemens supra modum. Audias compendio.

Obtundis optimum Ioui benè pessimis

Tuis querelis, de Didascalo uiro

Tamen aqua et igne mage necessario. DE. Equidem

≤line=330≥ Iure. MER. Videas quàm iure feceris: nihil

Quod tergiuersaberis erit, uel strenuum

Actorem ages, vel Rhemiae legis reus

Multaberis. DE. Tribunal ubi est? ME. Bredae. Abeo ut &

Tibi Didascalus adsit, agitur qui reus

≤line=335≥ Tuas per infestas querelas. DEM. Senties

Reum peractum iri. Sed abijt, res movet

Me non parum.Solae querelae sustinent

Hoc quicquid est caussae. Neque dabitur scio

Subire, neque παρακρούεσθαι hunc iudicem.

≤line=340≥ Oh, si daretur nullam causam dicere.

Percommodè Colacoglottus huc venit,

Is mihi solet meras rosas semper loqui.

Nunc uellem ut itidem faceret, animus quò meus

Malè saucius permolliusculè cubet.

# 11. ACTUS III. SCAENA III.

Colacoglottus, Demus.

Similes superioribus.

≤line=345≥ Quamuis Deorum à quolibet Pandora, quae ex

Hoc nomen habet, acceperat munuscula,

Si conferatur mihi, locus erit adagio,

Vulpecula nouit plura, uerum echinulus

Vnum, et quidem magnum. Interim Hesiodum uolo

≤line=350≥ Verum, Minervam scilicet Pandorae huic

Artes Venerem dedisse formam. Filium

Maiae dolos, mendacia, blandos logos.

Verum meus pater Colax, mater mea

Glotte, unico, at benè maximo munusculo

≤line=355≥ Me munerati sunt, quod est lingua haec mea,

Quae dissuit fraternam amicitiam: neque

Grata minus ex aequo tamen. Quid pluribus?

Miscet sacra prophanis, & omnium quidem

Cum gratia. Num hic Demus est? Ipsissimus.

≤line=360≥ Quid, hem, loquitur ipsa facies uirum malè

Adfectum. Adeon’? An capio, quod meum solet

Esse ingenium, opportunitatem temporis.

Verùm quid haec mea non potest lingula? Equidem

Haec ipsa sexcentos subiret Demeas,

≤line=365≥ Tam abest ut unus Demus illi obsisteret.

Ego rosas sparsero homini. Mi Deme, quid

Taces? Quid aegri est? Iuuero te uerbulis,

Et rebus, & consilijs. Dicito quid hoc

Mali sit obsecro? DEM. Omnium benè pessimi.

≤line=370≥ COL. Hanc aegritudinem euomas uolo. Ecce me

Qui, uerùm obambulemus in decem pedem

Vmbram usque. Fabulis fallamus taedij

Hoc quicquid est: quin rideamus nos, Deo

Caetera. DE. Meo de coro agitur. CO. Quid ais hem?

≤line=375≥ Tanta est inopia tergorum bubulorum, ut &

Humana cutis in corium adaptabitur? DEM. Ut in

Re seria malè ludis, in ius ego uocor.

COL. Quin me uadem? Reus uadatur, non ego

Qui ero actor. COL. Hεῖc tibi triumphum lingula

≤line=380≥ Mea pollicetur. Sed quem ages reum? DE. Reum?

Didascalum. Scis quàm ipsa Diabole male mihi hunc

Depraedicauerit, male traduxerit,

Malè quoque prosciderit. COL. Praeter meritum? DEM. Nihil

Noui. Hinc ego magnam querendi ansam mihi

≤line=385≥ Fortè arripui. COL. De iure nondum quid? Agè si

Lunas Acessei causatur, ut ferè

Nunc saeculum est, uel si tua aduersaria

Pro nihilo habet, ne debitum exoluat, uide

Meam hancce linguam, ponderis quae non parum

≤line=390≥ Habet hacce tempestate passim apud meos

Tum principes, tum iudices. DEM. Longè alia res

Est. Lingua mea nimium querula omnem sustinet

Causam. COL. Querelae sustinent hoc saeculo

Causam? DE. Meae querelae. Non fert Iuppiter

≤line=395≥ Obtundier toties de eadem re. Nihil

Pensi habeo, siue uera sint, seu falsa sint,

Omnia equidem rapio hactenus in calumniam,

Querelam uolo. COL. Te iniuriarum postulat

Didascalus? DEM. Quid, non sapis? Mercurius, &

≤line=400≥ Illi, & mihi diem dixit, & apud Iouem.

Quòd si querelas esse ueras docuero,

Maleficij exempla aedet in hominem, secus

Ego thita retulero per legem Rhemiam.

COL. Nunc sapio rem. Pro te stabit fama nimium

≤line=405≥ Vulgaris. Ut frustra moveris. DEM. Fama si, ut

Tam falsa, quàm vero loquitur, ita quoque foret

Ea, ut cui absque controversia fides

Haberier posset, triumpharemus, hεῖc

Neque fama, neque probationes rhetorum

≤line=410≥ ἄτεχνοι, nisi fortasse testes dempseris,

Effecerint uel tantalum. CO. Testes ais?

Vicimus. DEM. Abis hem? Siccine tu abis? COL. Redeo iam,

Cum ipso advocato & testibus. DEM. Pulchrè facis.

Dic quem aduocatum tu mihi accerses? CO. Sine,

≤line=415≥ Glottum mihi, qui ὁμογαστώρ est. DEM. Nusquam alius est

Accommodus magis ad eam rem, diceres

Demosthenem alterum reuixisse in homine

Hoc, ut qui populi robur est certissimum.

Per hunc salus me constat, aut per neminem.

# 12. ACTUS IIII. SCAENA I.

Didascalus, Mercurius.

Trimetri.

≤line=420≥ Nescio mali quid mihi animus praesagiat.

Quid dico praesagiat, ubi praesagium

Reijcitur omne, per id quòd uel Didascalus

Nusquam benè audiat, & quod unusquisque nunc

In re Didascalica, albiore in lapilulo

≤line=425≥ Sit alba linea. Ut est miser Didascalus.

Quae huc aduolat auis? Monstrum id est, me equidem petit.

ME. Vir optime salue. DI. Vel per oculos fallitur

Hic, uel nihil mendax magis datur uspiam

Demo. ME. Quid, hem Demus? Valeat ille, alius est

≤line=430≥ Quem quaero: non hunc, sed Didascalum uolo.

DI\. Quid est tibi cum illo negocij? Mer. Tua

Nihil interest. DI. Quid si mea uel primulum.

ME. Tun’ is es? Vocaris in ius per Demum. DI. Quid, in

Ius? Nemini sum in nominibus ego quod sciam.

≤line=435≥ MER. Sine nomine Didascalus apud uos, est auis

Rarissima equidem. Nescio an uersatilis

Vorsura coěgerit aliquos uertere solum.

Utut tamen se res habet, non admodum

Viuo se honorant cespite, nisi forte eos

≤line=440≥ Exceperis, γλαυκɞῐον ἀλλ’ ᾠόν, quibus

Minerva non tam propitia adest, atque ego. Ast

Ad rem. Citra exemplum conqueritur ipse de

Te Demus. Hoc Iuppiter iniquius nihil

Fert. DI. Iuppiter ais? An apud illum questus est?

≤line=445≥ ME. Ipsissimum. DI. De me? ME. Sanè. DI. Insanissimè.

Quae, te obsecro, conquestus est? ME. Ipse audies.

DI\. Hoccine datur inhumanius? ME. Bredae tibi et

Demo sedebit Iuppiter, & à prandio.

# 13. ACTUS IIII. SCAENA II.

Didascalus.

Quò nunc me uertam, aut unde consilium petam?

≤line=450≥ A turbulentijs studia mea, ocium

Meum, denique natura mea, me auellitat.

Nunc uult forum benè turbidum me ut exuam,

Miser ut Didascalus. Aduocatum quem mihi

Prece uel emaci, uel gratuita adsciscam? Vt hεῖc

≤line=455≥ Me solicitum facit meus Ouidius, quum ait,

Solus eris, ubi tempora tibi nubila fuerint.

Hic nullus eiurare poterit, tantum abest

Vt tergiuerser. Totus occidi, nisi

θεός ἀπό μηχανῆς ἐπιφανείς mihi ferat

≤line=460≥ Opem. Quis isthoc à reo dicet? Quis à

Causa mea stabit? Sed huc quaenam uenit?

# 14. ACTUS IIII. SCAENA III.

Ablabia, Didascalus.

Quid te uideo tristem Didascale? Hem mihi

Ne uerbulum? Vocem tibi quis ademit, au \[klopt?\]

Mi homo, mi Didascale? Olim eras uocalior.

≤line=465≥ DI. Nescis quid aegri animo sit, in ius ego uocor.

ABL. Num nomen explet quatuor ceras? DI. Mihi

Seriò agitur, mihi luditur, mihi quoque

Peccabitur, si quid peccatum erit. ABL. Quis est,

Per quem uocaris in ius? DI. Demus est, male &

≤line=470≥ Supra modum querulus. AB. Ecquid quaeso hic habet

In te actionis? DI. Nescio, uerum tamen

Conijcio uirum agere, haud scio equidem de quibus

Querimonijs. ABL. Quaeso uideas me. Hεῖc ego tibi

Certum triumphum polliceor. DI. O’ certa si

≤line=475≥ Esses. ABL. Ego? Quem iudicem mihi dabis,

Apud quem non modò gratiam, ast aequissimam

Victoriam obtinebit quantulacunque uitae

Integritas & innocentia? Spongia

Tibi futura sum querulibiba. Nominis

≤line=480≥ Cuius te hic apellat uolo. DI. De nomine

Nihil agitur, sed de officio. Didascali

Nomen mihi non adimit, officium tamen

In me nimium iniquus equidem desiderat.

AB. Rem ipsam teneo, caussa cades nunquam. Sed heus

≤line=485≥ Quo iudice haec secabitur actio? DI. Ioue. ABL.

Inter sacrum & saxum relinquo te. Obsecro

Dic, cuius innocentia est tanta, ut cui

Non sit nocentiae multum admixtum, modò

Huic iudici sistatur? Hεῖc non ero domi.

≤line=490≥ DI. Mane. AB. Vsque ad aram amicus quiuis bonus.

Ego tibi usque ad maximum Iouem. Vale.

DI\. Perij quidem. Quid me praeter ὔφεσιν

Manet aliud? Quam subiero multam? Bone

Deus, quàm acuet in me suos dentes. Mea

≤line=495≥ Ablabia, quae uitae innocentia est, cui

Ut scipioni hεῖc unicè innitebar, hac

Modò destituor: ut quae Iouem ipsum iudicem

Veretur. Actum est equidem de Didascalo.

# 15. ACTUS V. SCAENA I.

Demus.

Trimetri.

Nunc demum in arctum copiae coĕguntur hic

≤line=500≥ Meae. Aduocatum habeam mihi licet benè

Linguacem Glottum, uereor attamen haud parum

Ne non subire poterit huncce iudicem.

Hoc iudice est seuerius nihil. Neque

Minos, neque Aeacus, neque Rhadamantus est

≤line=505≥ Aequus, modò huius aequitas spectabitur.

Mihi Rhemiam legem timeo, calumniam

Hic non secus fert atque canem & anguem. Ego quidem

Magno uelim elinguem fuisse me, cùm eas

Effunderem querimonias. Turdus mihi

≤line=510≥ Malum hoc nimis malum cacaui. Video’ne

Didascalum? Neque facies eius quoque

Salua omnia loquitur. De utriusque corio

Ludetur. Hinc rectà aduocatum adeo meum.

# 16. ACTUS V. SCAENA II.

Didascalus, Alithia.

Miserum esse quàm miserum est. Beatus si quis est

≤line=515≥ Tota adferet amicorum plaustra: sed si erit

Miser, quem amicum habebit obsecro? AL. Quid hem

Didascale? Heus Didascale ad me huc respice.

DI\. Satis satis pro imperio quisquis es. Meum

Non est morarier. Dies stata mihi adest.

≤line=520≥ AL. Ego forsan hanc in rem boni quid didero. Dic

An quid mali est? DI. Nimis malum esse sentio. AL.

Quid si tibi poena irrogatur ex tuis

Meritis, malum hoc ’ne \[hoc’ne?\] dicet esse aliquis bonus?

DI\. Mihi neque bonus, neque malus satis aequus est

≤line=525≥ Dicturo apud summum Iouem, uenalis est

Precio aut prece mihi lingua nulla. AL. Quin tibi

Habeas tuam? DI. Didascali lingua nimium

Est à foro aliena. ALI. Arbitraris & apud hunc

Locum esse adagio, Quòd summum ius summa sit

≤line=530≥ Iniuria subinde? Per eundem quilibet

Ornatur ex uirtutibus. DI. Non ambio

Ex hac mea ornari, quum agetur hεῖc

De integritate officij. ALI. Ut hoc noui, modò

Quis alius. DI. Ecquis uspiam est qui praemium

≤line=535≥ Speret Διὸς δε ἐυθύνοντος? ALI. Ecce me.

A te reo ipsa dixero. DI. Tu’ne? ALI. Ipsa ego.

Spem concipe bonam. DI. Macram ais. AL. Certamini

Temet parabis, et hinc facesses. Sed quis huc?

Mercurius est nomenclator ipsius

≤line=540≥ Iouis. Equidem percommodè. Quin alloquor?

# 17. ACTUS V. SCAENA III.

Alithia, Mercurius.

Senarij.

Quò Mercuri? ME. Ad metam itineris deuenimus.

AL. Quid hεῖc tibi negotij est? ME. Quasi nescias

Negociorum suppetunt semper mihi

Benè mille dolia, ex quibus abundè hauriat

≤line=545≥ Meus pater, quibus me excarnificet. AL. Bona

Verba. ME. Est ita tamen. Iam decisis omnibus

Praetorium sibi parari postulat.

AL. Huc praetor aderit Iuppiter. M. Nunquam quasi

Hominem egerit. Quid Alcumenae uisus est

≤line=550≥ Quando patrabat alter Amphitruo? AL. Vt malè

Vrbanus es. MER. Perdidi ego scapulas, nisi abeo.

AL. Hem, Demus ipse cum aduocatis huc uenit.

# 18. ACTUS V. SCAENA IIII.

Diabole, Colacoglottus, Glottus, Demus, Alithia.

Eiusdem farinae.

Quis non fatebitur miserrimum esse se,

Extrema cui nos minitamur. Vbi lingula

≤line=555≥ Res agitur, ipse nos manet triumphus. Hic

Didascalus dubio procul reus modò

Peragetur. CO. Et non citra meritum. GL. Siccine

Canitis triumphum ante tubam? DIA. Cuicunque ego malè

Volo, non potest non conijci in magnum malum.

≤line=560≥ ALI. Μέλαινα ψῆφος ipsius Didascali.

Sed quanta, bone Deus, sibi somnia somniant.

DE. Stata hora adest, redibimus

Trophaea posituri. CO. Benè equidem certa. AL. Quàm

Nondum sciunt nihil Alithia fortius.

# 19. ACTUS V. SCAENA V.

Iuppiter, Mercurius, Demus, Didascalus,

Apollo, Glottus, Diabole, Colacoglottus, Minerva.

≤line=565≥ Nunc reperero finem his querelis benè nimijs.

Hic liuidam gnati cutem in questum rapit,

Is filij tenuem eruditiunculam.

Quasi per illum stare posset, quò minus

Stupidi parentes stupidiores filios

≤line=570≥ Progignerent: Atqui scio quàm ubique sit

Demus morosus, cui queat nemo facilè

Facere satis. Malunt suos miserrimè

Docerier ab ascetrijs puellulis,

Neque minus interim prophanis, quàm à benè

≤line=575≥ Docto Didascalo. Huc Apollo dexter, &

Tu filia huc sinistra sedeas. Mercuri

Κατήγορον καὶ κατηγορούμενον mihi

Citarier uolo. ME. Quando uoles curabo. IU. Iam.

Me. Demum & Didascalum cito ad praetorium

≤line=580≥ Ter maximi Iouis. DE. Adsum ego. ME. Didascalum

Cito ad Iouis ter maximi praetorium.

Neque ipse, neque alius quisquàm eius nomine?

Didascalum cito ad ter maximi Iouis

Praetorium, atque id tertium. DI. Quin praesto me?

≤line=585≥ Sed reuocat animus. Tertiatis optime

Iudex. ME. Loquere praesentius. DI. Loquor equidem,

Sed tertiatis uerbulis. MER. Praesentior

Esto. IU. Quid, adsunt? M. Maximè. IU. Tu Apollo ne

Sua forma iuri desit humano uolo

≤line=590≥ Subsellia recludi. AP. Ea est sententia

Iudicis? IUP. Ea ipsa. APO. Ex iure facio liberam

Cuique agendi & respondendi copiam.

DE. Hunc aduocatum habeo mihi iustissime

Iudex Glottum, quandoquidem ego Demus nihil

≤line=595≥ Linguae habeo ubi res seria agitur. G. Dabitur hεῖc

Ne cum uenia ab actore dicere? IU. Dabitur.

GLO. Loquetur hic libellus integerrime

Iudex, si erit aliquid actionis Demo in hunc

Didascalum, atque idem omne confirmabimus

≤line=600≥ Fide integra hisce testibus. IU. Tu Mercuri

Fac explices libellum, ut audiri potest.

*(Hic recitabitur libellus pro Demo.)*

IU. Didascale quid ad haec, nihil? GL. Si habet

Quod dicat aduersum, refellam testibus.

DIA. Coacta conceptis uerbis quidem, nihil

≤line=605≥ Iurabo uerius esse. COL. Itidem ecastor & ego.

GLO. Neque uideo quinam recantare ualeam,

Quod & sinistris, & dextris, cano tibijs.

DI\. Ludunt facetijs, quasi res comica

Ageretur hεῖc. Bone Iuppiter quaeso uideas,

≤line=610≥ Ut undique impugnamur, ut dilemmate

Percellimur. Si dixero quid, testibus

Falsum arguent: si tacuero, peragor reus.

Ah, quàm uelim esset gratiae locus aliquis:

Qui quando dabitur nullus,ego memet tuae

≤line=615≥ Nimis misericordi iusticiae subijcio.

AL. Iudex tua ne subsellia admittunt quoque

Mulierculas reis patrocinarier?

IU. Caussas quasi dixêre nunquàm foeminae.

MER. Si modò uoles tu dicere à reo, sibi

≤line=620≥ Calumniae poenam timeat alter. ALI. Ego sum

Calumniae certissimum exitium. Accipe

Et hunc libellum Mercuri, qui diluet

Demi calumniam, aut mentiar ego Veritas.

*(Hεῖc Rei libellus recitabitur.)*

IU. Sua clepsydra Actori & Reo nunc cessit, &

≤line=625≥ Vos iudices uestram, modò lubet, sumite

Vobis. Sed hac uolo controuersiam mihi

Nimis molestam transigi & decidi. Agè

Agè circulemimi, sua ut sit formula

Mortalium subsellijs. APO. Praetor placet

≤line=630≥ Audire quod statuimus & decernimus?

IU. Placet, & iubemus simul. APO. Vbi nihil nisi

Calumnia est actoris ipsius actio,

Quod euidentius Didascali docet

Patrona, quàm refellier posset: tua

≤line=635≥ Clementia freti, eleuamus multae id ex

Lege Rhemia, quod posset irrogarier

Demo. & quia usui tibi nusquàm foret

Επωβελία pecuniaria, uolumus

Vt quicquid in rem publicae rei ipse sit

≤line=640≥ Demus locuturus, citra fidem, citra

Pondus habeatur à quibuslibet. Ideo

Vox eius antica, simul & postica, agent

Tantundem apud sapientiores. Denique

Volumus, ut hic Demus quoque suo principi

≤line=645≥ Canat uel inuitus, quod in regionibus

Hisce cuculus: quòd si minus suppetierint

Numeri, atque moduli cantionis istius,

Benè sudet, & benè algeat, miserrimè

Vitam exigens, ita sibi consiliet benè

≤line=650≥ Magno labore quod numeret. Haec diximus.

DI\. Quae me beant. DE. Quòd prouocatio non datur,

Qui Glotte agam? GLO. Miserrimè, causa cadis.

Te miseriae expositurus abeas hinc domum.

IUP. Sententiae acceditis? MER. Ego pedibus. IU. Hem taces

≤line=655≥ Minerua? MIN. Sanè pudet & piget. Quis ferat

De lyra asinum, atque de colore caecum? At ut

Nunc seculum uideo, Lares relinquimus,

Censorios oculos in ignota gerimus.

IU. Sunt uera quae dicis. Sed audi Deme. M. Quin

≤line=660≥ Subduxit hinc se. IUP. Benè facit. Tu Mercuri,

Tui esto memor officij ἄφεσιν λαοῖς uolo.

ME. Curabitur. Spectator optime nihil est

Quod operiare, quando multam euaserit

Demus Iouis clementia. Sed si sapis,

≤line=665≥ Et religio tibi erit Iouem huc reducere,

Et Demum habebis semper, ut uirum cui

Non ratio, sed animi impetus dominarier

Solet: neque habeas pluris ea quae loquitur, ac

Ventum leuem: fucum sapit, si quid probat,

≤line=670≥ Calumniam quod improbat, & incusat. Hinc

Periculum facies tibi, cuiusnam erunt

Fidei, boni istius uiri uerba. Ast satis

Tibi quem ratio ducit. Valeto. & commodum

Si tibi uidebitur aliquando, Plaudito.



# Back



Z O V I T I U S L U D I MAGISTRIS PATIENTER *ἄδοξεῖν*.

Mimus ille, Feras, non culpes, quod uitari non potest: facit Viri
doctissimi quô minus curem, quicquid leuis garriat popellus. Non uenor
probari ab eodem, quandoquidem hac tempestate nisi sibi similem laudat
nemo: et Neuij ille Hercules nimium mihi arridet, qui ait, à laudato
uiro laudari, iucundum esse. Quòd si improbor ab eodem, surdus accipio.
Huius animi meliorem uestri partem facilè ex me colligo. Non enim nobis
scripsit Hesiodus Δεινὴν δέ βροτῶν ὑπαλεύεο φήμην. Quando, ut ait
Homerus: Νοῠσόν γ’ οὔ πως ἔστι Διὸς μεγάλου ἀλέασθαι. Didascalus
quisquis est, fatale habere uidetur sibi, male audire: neque mirum, cum
facile per nimis uocalem iuuentutem obsurde seat. Sed extra iocum.
Ferenda & musitanda est nobis linguarum iniuria. Alacres capessamus
Seueri imperatoris symbolum: Laboremus, quò tandem ex malè meriti uulgi
pignoribus charissimis uerè uiros efficiamus. Atqui sunt, quibus nil
salit in laeua mamillae parte, sinistimis Musis nati: hi sunt, qui nobis
has mouent tragoedias: his facile forsan Mineruae adyta praecluderentur,
sed alij sunt quorum ingenia corrumpunt parentum negligentia &
φιλοστοργία: & quia neque in scholis audita reposcunt, neque officio sua
praesentes perpetuant, in progymnasmatijs ferè senescent. Hinc est quod
miseri uidemur, uerè interim felices. Qua de re alias latius. Actoris et
rei libellos nostro more, hoc est, ἄνευ ῥητορείας oratiunculis
conscripsimus, quas vobis ideo nuncupauimus, ut easdem pro uestro
arbitrio tractaretis. & si quae meae mendae uobis alicubi occurrent,
emendaretis. Valete uiri ταλᾰεργοι, & si permittitis ταλᾰολβιοι. Bredae,
ex nostris aedibus tertio calendas Octobreis.

ACTORIS DEMI LIBELLUS.

Etsi plura sint numero, Iudex aequissime, quae isthoc de homine merito
conqueretur patientissimus quisque, non tamen est mihi animus, ad uiuum
usquam omnia refellere, sed ex multis paucula, ex maximis minutula molli
tantum (ut dicitur) brachio percurrere: ex his enim facile erit
colligere, quàm intra aequum et meritum has meas nimium iustas
querimonias passim apud alios diffuderim. Quae tamen mea in mussitando
iniuriam patientia est, quae mea in accusando lentitudo est, maluissem à
Didascalo acceptam iniuriam clancularijs querelis concoquere, quàm apud
te malè coctam (sit honos auribus) egerere. Coactus itaque tua
inuiolabili uoluntate, quam semper sanctam inuiolatamque habui, non
possum non, inuitus quamlibet, & praeter meum morem, ita uerba facere:
Qui prouinciae scholasticae impar est, hunc Didascalum esse fatebitur
nemo bonus. Mihi ille par esse uidetur, qui bonos auctores rectè
intelligit, rectè intellectos copiosissimè & apertissimè profitetur,
professos ex ijs optima quaeque in memoriam reuocat & tanquàm praemansum
in os inserit: quiqúe tam eloquentia, quàm moribus praestantissimus, ad
Phoenicis Homerici exemplum, dicere atque facere simul docere potest.

\[25\] Videmus interim, si dijs placet, iam apud nos passim Didascalum
esse eum, qui nec bonos autores unquàm legerit, tam abest ut intelligat:
dignus profectò, qui non ab Alcibiade depalmetur, sed qui perpetuo
pistrino dedatur, aut scalis gemonijs adiudicetur. Atqui hεῖc quid dicet
scio. Grammatices elementa studiosè & summo cum labore puellulos doceo.
Quare grammaticus, non orator, non poëta ut sim, mihi uindico. Ubi
grammatici per me sint, siue congrui, ut ferè loquuntur, doctiori
committantur. Dignus profectò iste elementarius ut Sisyphum labore
liberet. Tú ne grammaticus? Sanè dignior cui γραμμάτικα ἐκπώματα in mala
haereant. Per te non grammatici fiunt, sed potius γράσωνες, congrui
magis stiuae, quàm principi alicui arti, quam facultatem uocant. Neque
desunt quoque, qui inter proceres locum non primum tenent, à quibus
digni censentur minutiarum isti praeceptores, quibus credantur puelluli:
his Praeceptoris inscitia iudicatur ad suscipiendas elementorum
molestias minus superba. Quasi praestantissimi praeceptores fastidiant
praestare hanc minoribus curam, aut quia omnino non possint. Audiamus
quid hεῖc Quintilianus dicat, cùm ita scribit: Ego porrò eum, qui nolit,
in numero praecipientium non habeo: posse autem maximè si uelit optimum
quenque contendo.

\[51\] Verùm agè donemus grammaticum te esse, quamlibet reclamat tuus
Fabius, ah quid dico? Fabas cum multo melius nosti. Quid doces
iuuentutem? Neque mores, neque litteras. Annum anno agglomerant, neque
interim nominum aut uerborum inclinamenta percipiunt. Vide elementa quae
doces. Sanè ex tuis uirtutibus ornareris, si totus in elementa
difflueres. De morum ciuilitate nihil est, quod in praesentia dicam: cui
enim non debet iuuentus honorem? Cui uerò ab eadem praestatur? Qui sese
in sacris, in publico, denique in aedibus paternis gerant, non est quod
referam, quandoquidem omnium oculis hactenus exposita sunt. Hεῖc
caecutit Didascalus, in haec uitia conniuet. Idem Fabius quoque
Didascalum desiderat assiduum, sed quàm hic sit malè sedentarius,
frequens à literis ocium loquitur. Hεῖc quoque praetereo personatam
febrim, personatum ex dentibus laborem: hae fenestrae satis sunt, per
quas elabatur è scholis Didascalus. Demum quod penè exciderat maximum,
quàm frequens apud oenopolas delitet, quàm totus apud eosdem deffluit.
\[dubbel f?\] Neque nego eundem hεῖc apud honestos, apud probos, apud
primores uersari: atqui ne tum quidem nostris adest pignoribus. Neque
ociosum est illud Diuerbij, Ouium nulla utilitas, si pastor absit.

\[76\] Illinc ubi ad suos reuersus est, nimioqúe Baccho oppletus
βακχεύειν occeperit, actum est tunc de puellulorum natibus. Diripiuntur:
denudantur: contunduntur. Quid pluribus? Carnificinam non scholam,
Phalarida non Didascalum hεῖc uideres. Atque hoc modo bonus iste vir
docet iuuentutem prius odisse, quàm uidere literas: laboriosus non
lingua, sed manibus. Si quid in mores peccatur, conniuetur, hic cum
nihil peccari iuraret quisque sobrius Didascalus plus quàm suum officium
facit benè ebrius. Hunccine dignum quis censeat, qui publico & priuato
gaudeat stipendio? Quin potius nobis lictores comparemus, quibus nostros
liberos dilaniandos propinemus: hos ut de lapide emptos minoris nacturi
sumus. Veruntamen licet haec parva sint, prae his quae maxima referre
possum, satis mihi uidentur tamen, per quae purger ab importunitate
mearum querelarum & per quae legis Rhemiae absoluar. Dixi.

REI DIDASCALI LIBELLUS.

Actoris nostri, Iudex incorruptissime, quam fucata, quamqúe uana fuerit
oratio, uel rhetorismus ipse argumento est. Hεῖc itaque eidem facilè
palmam concedimus. Verum tua in dispiciendis rebus perspicacitas, tua in
iudicandis eisdem sancta incorruptela, atque incorrupta censura, maior
est, quam quae potest rhetorum lenocinijs labefieri, occaecari,
corrumpi. Itaque ego qui non possum, et si uelim, uel pilum discedere,
rem ipsissimam compendiosissimè perstrinxero. Desiderat bonus iste uir
in Didascalo scientiam, quae eiusmodi prouinciae respondeat. Quis coelum
terris non misceat, & mare coelo? An non illud est, ἀλλῶν ἰᾱτρός: Quis
tulerit Gracchos de seditione querentes? Verum tu, insulsissime Deme, te
uolo, tecum mihi res est. Nosti an par an impar sit suae prouinciae
Didascalus? Si par est quid uirum incusas? Si impar, boui huic istas
clitellas iniunxerunt illi, quibus uelis nolis pareas necesse est. Si
non potest praestare quae ueri grammatici sunt, hoc est, ut docet
Fabius, si non potest docere rectè loquendi scientiam, cui recta
scribendi ratio coniuncta est, & si poëtarum enarrationem, quam emendata
lectio praecedit, & mixtum his omnibus iudicium, profiteri non potest,
rude donetur: & in eius locum merito salario doctor surrogetur. Quòd ait
puellos ne pilo doctiores euadere, quamlibet omnem ferè aetatem in his
triuijs contriuerint.

\[28\] Hεῖc nunc à capite incipiemus. Tu, non Hypodidascalus in culpa
est, ut nusquam tibi satis constat. Tuae partes esset cogere tuos
liberos, quo acceptum in scholis pabulum domi secum ruminant ita tandem
benè concoctum, uiudam efficeret memoriam. Hεῖc dormitas, nimium uigil
alioqui. Puerilis cantio solet olim esse: Lectio lecta, & non repetita,
est quasi nulla. Id tu tecum librares, & Didascalum hunc calumniosè
incessere cessares. Non tam sine pectore es, quin uel tecum sapias, sine
exercitio artem posse prodire atque consistere nullam. Quid tu conniues,
cùm liberi reiectis in angulum libris aliquot provolitant? Neque quae
tua est indulgentia ad Praeceptorem haec defers, tam times ut liueat
illorum cutis. Tum Demo uxores sunt, quae cum uel calantica sit in
rigorem distringenda. Atqui pudet haec referre, quum te non pudeat multò
frequentius pignoribus studendi ansam praeripere.

\[46\] Ecquid ais de moribus? Tu domi quod hεῖc te decet facito, iste
nusquàm sibi deerit. Sed succurrat quàm ipse sis difficilis in
exhibendo, quibus debes, honorem: & ita praescribe illis exemplum. Non
fers Didascalum malè sedentarium, benè Bacchicum, nimis plagosum, in
suorum uitia conniuentem. Haec ferè tuae accusationis summa est. Agè, te
quaeso integerrime iudex, ut audias nos numero respondentes. Malè
sedentarius est, qui octo horis perpetuis apud tuos consenescit? Esto
distineatur per certa quaedam negocia, quis obsecro id uellicet, nisi
tibi similimus? Quod ais eum apud oenopolas diffluere, doceas, &
asportetur. Verùm quod tibi familiarius est, quàm templa inuisere, id si
semel fortuna obiecerit Didascalo, in calumniam rapis. Et quod tam
tenerè tuas pusiones amas, eleuat fidem qua fortè quis crederet quae ex
te fingis, ut omnia alia de seuera Didascali animaduersione. Quam
iniquus es, cùm dicis cinniuere in publica suorum peccata, tú ne
Didascalum non tantum Argo oculatiorem, sed uel ubique sibi & suis
oculos habentem tibi persuades? Per te significetur eidem, & nisi
remedium inueneris, uirum non, ut nunc, iniuria, sed iure summo in ius
te rapere uolo. Vides modò, Iudex aequissime, longè secus sese rem
habere, atque Demi libellus loquitur. Quos adducit testes, si penitius
inspexeris, non admittendos ipse iudicabis. Quare quod aequum est
facito,

atque miserum hunc Didascalum ab huius iniuria uindicato. Dixi.

F I N I S

