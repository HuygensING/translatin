# Front

/

ROSIMVNDA

TRAGOEDIA

AVCTORE

P.F. IACOBO ZEVECOTIO

GANDENSIS ORD. EREMIT.

S. Augustini.

SECVNDA EDITIO

SVPERIORVM PERMISSV.

GANDAVI,

Apud Iudocum Dooms, Ad signum

praeli Typographici 1621.

≤page=3≥

NOBILISSIMO V. GEORGIO DELLA FAILLE CIVITATIS NEVELANAE ET TERRITORII
EIVSDEM BARONI TOPARCHAE IN AVDENGOEDE &c. VETERIS BVRGI Primae apud
Flandros Castellaniae PRAETORI Domino & Patrono suo.

TRagicum hoc poetices meae praeludium, vir Nobilissime, multis nominibus
tuum est: scit enim ordo noster & Conuentus inprimis

Aij

≤page=4≥

Gandensis quantum pietati tuae debeat, cui toties tam liberaliter
succurristi: sciebat olim Pater qua obligatione tibi esset deuinctus:
scit etiamnum Frater meus, qui adhuc quotidiano tuo fauore fruitur. Et
vtinam liceret altiori aliquo modo affectum nostrum penitus manifestare!
quem cum hactenus nobis fortuna praecluserit, exiguum hoc poema in
sinceri & deuoti animi symbolon accipe & vale. Gandaui e nostro
Collegio.

V. Nobilissimae Dominationis seruus in Christo.

F. Iacobus Zeuecotius August.

≤page=5≥

REVERENDO ET CLARO VIRO PATRI IACOBO ZEVECOTIO Ord. Erem. S. Aug.

QVod Alboini Manibus vel Helmigis

Fato, aut maritae pellicis defit stupro

Singultiendum, flebile, intactum; nouo

Exples cothurno, laureate Principis

(5) Vates Camaenae; scelera sic punit Deus

Et nulla tragico orchaestra lamento vacat.

Quâ rupe fractos, robore abruptos putas,

Qui sic cruentant more Threicio scyphos,

Et mutuum helluantur auro sanguinem?

(10) O nulla porrò saecula id geminent nefas!

Heu poscimus diludia; vt nemo magis

Sic sanguinantem purpuram in scenam vehat.

Iacobus Corn. Lummenaeus a Marca. Gand. Relig. Sacerdos Benedict.

≤page=6≥

DVm bis sacrilego tentatum crimine lectum

Laesaque vittatae iura pudicitiae,

Barbaricosque duces alternâ morte necatos

Aspexit vestris, Zeuecoti in tabulis,

(5) Et tibi iam priscae concedere nomina famae

Graïe sine tua, sine Latine tua;

Sic fertur doctos Rosimunde affata labores:

Si qua fides functis Manibus, & cineri,

Nec mihi turpe scelus, nec mors ploranda maritis.

(10) Quae tam praestanti contigit ore cani

Iustus Rycquius Gand. Ciuis Rom. P.

MIramur lacobe tuae praeludia Musae,

Et labra Pegaseo taliter vda lacu.

Miramur tragici victurum syrma theatri,

Atque Sophoclaeâ carmina digna tubâ.

(5) Macte istis lacobe modis, & quo pede cepit

Ad decus ire, tuus pergat & ire labor:

Palladiis orna Patriam conatibus vrbem,

Maeniaque Ausoniis inuidiosa locis.

Magna sibi de te laudum praeconia spondet

(10) O mihi plus oculis Ganda adamata meis!

Ganda parens vatum, doctorum foeta virorum

Plurima quos dicent soecula, Ganda parens;

≤page=7≥

Omnibus illa prior Nymphis, quas aurea tellus

Belgica formoso gaudet habere sinus

(15) Prosequitur meritâ felicem laude cothurnum,

Et stupet ad numeros laeta iuuenta tuos.

I Zeuecote sacrae non infima gloria turbae,

Quae Christum Aurelio sub duce casta colit.

Ad maiora pius variis te plausibus ordo,

(20) Ad magis alta tuus te vocat ille chorus.

Atque erit eximio diuûm cum munere clarum

Inseret in fastos te mea Ganda suos.

Talibus auspiciis omen captatur, & vno

Sic animi plenus noscitur vngue leo.

Antonius Sanderus Gand.



MIrabar tibi quis Rosimunda improuidus Augur

Finxerit e dulci nomen inane Rosâ;

Quae viuens alijs, moriens tibi spina fuisti,

Ferro armata, veneno horrida, fraude nocens

(5) Sed dubium menti scrupum Zeuecotius aufert,

Quando tuam viuo carmine mortem animat;

Feralesque epulas Sophoclaeo crusmate turbat,

Et dignum Gandae Vatibus edit opus;

Elicit & Tragici Rosimundae è sanguine famam

≤folio=A4≥

≤page=8≥

\(10\) Finxit vt e Veneris sanguine terra Rosam.

Qua alijs, moriens fueris tibi spina, Iacobo

Nominis egregij sis Rosimunda Rosa.

F. Michael Paludanus August. Gandensis, S. T. Licent.

PHaebus vt vmbrantem Zeuecotia tempora laurum,

Vidit, & atonitas fronte virere hederas,

Viue diu felix vatum castissime, dixit;

Nulla tuum vincet mors violenta decus.

(5) Viue diu felix, nullo tua metra prementur

Funere: ab ingenio spes ea nata tuo est.

Fallere nil voluit tam clari numinis Augur,

Nomine vt oeterno sat Rosimunda probat.

F. Ignatius Dyckerus, August.

DVm pullo Rosimunda furit spectanda theatro

Carminibus reuocata tuis, composta cothurno

Effertur tragico; non vultu ast horrida verbis,

Quod prius effreni facinus stimulata furore

(5) Saeua sibi, gemino nimium quoque saeua Marito

Molita est, scelus hoc, nunquam moritura patrabit.

Hoc, animata tuo Zeuecoti numine, semper

Viuere iussa potest; tantum tibi Diuus Apollo

Conceßit, magnum tribuens per saecula nomen.

≤page=9≥

\(10\) Dicitur aeternos ignes rapuisse Prometheûs,

Quêis inflammatus viuere posset homo;

At nimis audacem raptorem poena secuta est:

Lento Caucaseas hepate pascit aues.

Te Zeuecote suum sensit Rosimunda Prometheûm

(15) Caesa prius, versu viuere iussa tuo:

Sed fato meliore; tuum nam Gloria nomen

Rettulit in fastos non moritura suos.

F. Fulgentius Steuins Aug. Gand.

Triste gemis cum triste fremis, Rosimunda, paternum

Flebilis occasum, vindiciasque paras,

Quam clamans, quam tristis amans, quae vindicis vrnam

Acceleras furijs, nec minus, icta, tuam:

(5) Triste taces & triste iaces, Rosimunda, furores

Dum cogunt laesi pocla sitire necis:

Ista sonans, quam triste tonans nouus iste Cothurnus

Orchaestrae veteris pulpita multa praeit;

Tanta valet, cui tanta calet sub pectore Musa

(10) Quanta lacobe tua mentis in hospitio

Tanta moues & tanta foues, Zeuecote, stupenda,

Amplius, vt Phoebus non sinat, ipse loquar.



Fr. Pet. Greg. Loodt Eiusd. inst. Sac.



≤page=10≥

QVando tam docto Zeuecote versu

Exprimis crimen graue Rosimundae,

Verna dum quintum trepidauit aetas

Tangere lustrum.

Phaebus admirans iuuenem Poetam

(5) Iussit aeternam properare daphnim,

Vt tuam semper viridis coronet

Laurea Frontem.

Fr. I. Clercq. Aug.



DVm tua per totum Rosimunda vagatur Olympum

Et monstrat varijs sidera fixa locis,

Dumque tibi astrologo cedit Chaldaica tellus,

Dumque tuo cedit Graecia victa stylo:

(5) Aut te magnarum nutritum lacte Dearum,

Aut habitare tuo pectore credo Deum.

Fr. Ioannes vander Elst. Aug. Gand.



≤page=11≥

ARGVMENTVM

ALboinus longobardorum Rex ex Scandinauiâ Crony maris peninsulâ in
Pannoniam descendens, occiso Cunimundo Gepidarum rege, eiusque filiâ
Rosimundâ in vxorem ductâ, regnum inuasit. At cum aliquo post tempore à
Narsete in Italiam euocatus, ebrius Rosimundam ex paternâ caluâ, quam in
schyphum effinxerat, bibere coegisset, illa id aegerrime ferens, ope
Helmigis, qui eâ ignarus abusus fuerat, dormientem Alboinum occidit, &
Rauennam fugit: vbi a Longino exarcho ad regnum aspirante inducta,
Helmigi venenum obtulit. Verùm cum id ille sensisset, eam reliquum quod
in scypho restabat ebibere coegit: quo pacto vterque tragico fine vitam
conclusit.

≤page=12≥



# Main



# 1. PERSONAE

Vmbra Cunimundi. Satellites.

Rosimunda. Vmbra Alboini.

Piletta. Longinus.

Helmiges. Senex.

Nobilis. Chorus.

≤page=1≥

# 2. ACTVS PRIMVS.

VMBRA CVNIMVNDI.

ELAPSVS imo ditis inferni specu

Deo ivbente, rursus ad Superos redi:

Vt quam caducis caeca nitatur rotis

Fortuna regum, nobili exemplo probem.

≤line=5≥ Fuge Alboine, quaque pereuntem diem

Extrema Tethys Cronio mergit mari.

Vltra Chadenos hiemis immensae reos,

Vbi rigentis vltimum terrae latus

Grauis flagellat plurimâ ventus niue.

≤line=10≥ Malusque vexat lupiter, & aestas pigros

Non vlla campos dote geniali fouet,

Arce periclum: quáque saxosum premit

Formidolosis sylua Seuonem comis.

Aliquo recondens noxium specu caput

≤line=15≥ Fuge Rosimundam, vindicem patris fuge:

Nemesis sequetur, quaque non faustum gradum

Scelerate figes, aderit aeternus comes

≤page=2≥

Truculentus horror, & cathenatus pauor,

Et inquietae poena conscientiae,

≤line=20≥ Furorque mentis tortor infelix suae.

Potes maritam fugere, sed temet nequis.

Semper diurnos atque nocturnos vehes

Tecum pauores; semper ante oculos tui

Imago sceleris, ominis diri minax,

≤line=25≥ Nullum timoris liberum sinet tibi

Abire tempus; siue formosum diem

Titan reducat, criminis testem tui

Miser timebis: siue vicini notes

Rubere dubium solis aduentu polum,

≤line=30≥ Iterum pauebis sanguinis memor mei.

Et multa surdos voce non purâ Deos

Frustra rogabis, aureque arrectâ sonos

Venatus omnes, si vel obiecti audias

Trepidare nemoris folia, vel venti impetu

≤line=35≥ Ex imminenti rupe deuolui niues,

Instare credes vindicem, & latos fugâ

Raptus per agros, aut in obscuro latens

Syluae recessu fata lugebis tua.

Quin animus ipse frigido ex sanguis metu,

≤line=40≥ Soloque fixus, cuncta trepidabit reus,

Et vbique cernet eße, quos fugiet Deos.

Sic quando stabuli claustra perfregit lupus,

In oues & agnos impio rictu furit,

≤page=3≥

Indoctus vlli parcere, ac notam licèt

≤line=45≥ Sub ruma parentem premat, & indignam nimis

Non audiendo trepida balatu necem

Exoret agna, surdus obstinas suas[

]{.underline}Aures querelis, & moueri nescius

Donec cruentam totus explerit famem,

≤line=50≥ Despumat iras, & ferum quassans caput

Durumque tristi puluerem spargens pede.

Dentes & vngues acuit in reliquum gregem,

Quousque tandem caedis indignae satur

Iam vacua linquit stabula, & instantis timens

≤line=55≥ Pastoris iras, incito cursu petit

Spelaea noti nemoris; aut aliquo latens

Montis sub antro cuncta metitur vagis

Sollicitus oculis; nec loco fidens satis,

Et huc, & illuc anxium pedem mouet,

≤line=60≥ Et huc, & illuc anxium lumen rotat

Si forte tutum videat; at frustra studet:

Nec hic, nec ibi securus, immites canes

Imaginatur vbique crudelis timor:

Et si vel vmbras arborum cernat leui

≤line=65≥ Vento moueri, territus rursum fugit,

Donec dolosis pastor indutum plagis

Perire iubeat sanguinis multi reum.

Dominare tumidus; si nimis breuem tuo

Metam subactus figat imperio Padus

≤page=4≥

≤line=70≥ Adiunge Narem, quaque sulphureus sacris

Anienus vndis Tybur herculeum lauat

Grandi latratu spumeum torquens caput,

Et quà quieto lenior serpit vado

Tyberim propinquum veritus, hesperios age

≤line=75≥ Populator agros, aderit a tergo Deus:

Et te Tyranne gentium, regum pauor

Te sanguisugae plebis, & non vnius

Raptor Coronae, dire tot ducum popa.

Abominanda generis humani lues,

≤line=80≥ Ferox cinaede, feminae in praedam dabit,

Quae tot tuorum criminum poenam exiget

Et tot nefandos debitâ catastrophe

Concludet ausus. Perge genitoris tui

Rosimunda vindex, crimini tanto parem

≤line=85≥ Concipe dolorem, coniugem totam exue,

Et si quis vsquam patris occisi tuis

Amor medullis restat, & piè furit

Succedat; orbae conuenit natae furor

Assume ferrum, foeminam ferrum decet

≤line=90≥ Vbi caussa tanta est; ipse sufficiam tibi

Praesens furores, ipse librabo manum;

Tute parentis vindicem & natam proba.

≤page=5≥

**CHORVS**

Si non omnia vates

Falso carmine fingunt.

≤line=95≥ Vindex patris Orestes

Moechi sanguine foedus

Maternoque cruore,

Vidit pallidus atrâ

Vmbras fronte minantes;

≤line=100≥ Vidit monstra barathri

Multo liuida tabo,

Nigris horrida taedis;

Effrenumque scelesto.

Saeui conscius acti,

≤line=105≥ Hausit corde furorem:

Et per barbara raptus

Duri regna Thoantis,

Vix dum flumine viuo

Aegros abluit artus,

≤line=110≥ Euxinaeque Dianae

Secum Numina vexit,

Liber exuit haustum

Totâ mente furorem.

Quisquis stygio percitus oestro

≤line=115≥ Diro scelerum tactus amore

Iustas Superum prouocat iras.

≤page=6≥

Quamuis Tyrio splendeat ostro,

Et regali murice tinctus,

Latâ tumidus ditione premat

≤line=120≥ Quidquid Lybicis ardet in agris,

Quidquid gelidi potor Araxis

Videt ignauo frigore claudi;

Quamuis validis plurimus armis

Atria seruet clausa satelles;

≤line=125≥ Timet infelix & perpetuas

Aegro nutrit pectore curas.

Quoties solo stratus in horta

Propter vitrei murmura fontis

Quaerit placidi munera somni!

≤line=130≥ Et si tenui forte quiete

Defeßa nimis membra fruantur,

Quot sibi demens somnia fingit!

Quot mala caeca numina noctis

Simulachra modis pallida miris!

≤line=135≥ Laruas, Lemures, tantumque vno

Pede nitentes timet Empusas;

Et terribili syrmate Manias,

Et ferali schemate spectra,

Putat ante oculos maesta volare,

≤line=140≥ Capitique reo multa minari.

Et tremit omnes frigidus artus.

Quoties timidis callida nectis

≤page=7≥

Retia damis, & per opaca

Horrida syluae deuius errat!

≤line=145≥ Omnia pauido pectore versans,

Omnia tristi corde volutans,

Si carnificem forte timorem

Vigilesque queat fallere curas,

Et sollicitam soluere mentem

≤line=150≥ Dura nimium compede nexam.

Frustra superos, iustique fugis

Numinis iras, & vibrati

Fulminis ignes, quicunque tuam

Polluis aliquo crimine vitam.

≤line=155≥ Miser a tergo terror anhelat,

Et non vno noxia flagro

Pectora vindex torquet Erynnis.

# 4. ACTVS SECVNDVS

Rosimunda Diletta.

ROS. Itane Alboine? vindicem testor Deum

Non ista tutâ scelera moliris manu.

≤line=160≥ Funeste! non sat fuerat immeritum suo

Spoliasse regno, maius audendum nefas,

Maiora dirus ausa suggeßit furor.

Horresce tellus, raptor alieni imperi

Regem peremit, non tamen satis fuit,

≤folio=B2≥

≤page=8≥

≤line=165≥ Nec inter istos limites furor stetit:

Caluam perempti subdolâ gemmâ tegens,

Abominandi finxit in formam scyphi,

Dirique plenam nectaris natae obtulit.

Venerande genitor, fateor, attonitum mihi

≤line=170≥ Trepidaße pectus, & reluctantes pio

Horrore fauces, impium potum suo

Damnaße motu: fateor affixam meo

Linguam palato, dum recusauit diu

Abominando pollui guttur mero,

≤line=175≥ Pauidusque primo Bacchus a labro fugax

Ad ima sese spatia contraxit scyphi

Quin ipse tanti venter interpres mali,

Ter sumpta vina respuit; ter pertinax,

Luctante quamuis ventre, repetiui nefas,

≤line=180≥ Ignara tanti criminis. Testor Deos,

Quod Alboini fraude commisi scelus,

Luet Alboinus: victimam dignam breui

Venerande genitor Manibus caedam tuis.

Sceleste! sicne foedus obseruas tuum?

≤line=185≥ Et coniugali debitam thoro fidem?

O tu Deorum, quisquis in caelo tonans

Sortes nocentum ferreâ versas manu,

Iustusque testis criminum & vindex sedens

Secura nunquam gaudia indulges reis;

≤line=190≥ Adeone pigra torpet ad fulmen manus,

≤page=9≥

Vt tale facinus aure tam lentâ audias?

Maritus ista coniugi? horrescit loqui

Attonita lingua faucibus adhaerens meis,

Crimenque quod gustauit, effari timet.

≤line=195≥ Maritus ista coniugi? & quisquam super

Curare iustos credat hunc orbem Deos?

Nugamur isthaec creduli, & stultâ leuem

Prece verberantes aërem, frustra Deûm

Speramus iras, quos nimis vasto polus,

≤line=200≥ Nullisque votis peruio claudit sinu:

Illic quieti nectar aeternum bibunt,

Et ociosis desides vacant iocis

Mundique & hominum nescii, quos vel parens

Tellus, vel aliquis casus enixos dedit.

≤line=205≥ Quid ergo statuis anime? quid lento polum

Tueris oculo? nullus exaudit tuas

Vindex querelas, nullus auscultat preces:

Nisi quod cruore liuidum toties meis

Occurrit oculis schema non vlti patris;

≤line=210≥ Cui tu Tyranne sanguinem debes tuum.

Age Rosimunda, penitus in furias abi:

Nil humile tot sceleribus offensam decet

Agitare natam; totus armetur dolor,

Tuoque cuncta secula exemplo sciant

≤line=215≥ Quid possit orbae strenuus natae furor,

Quid laesa coniux. Dil siste furialem impetum,

≤folio=B3≥

≤page=10≥

Tibique frenos iniice. Ros inuisum caput

Vah Alboine! Dil nimius expiret dolor.

Ros Expiret Alboinus. Dil at primum dolor,

≤line=220≥ Dum saniora ratio consilia ingerat;

Et aliqua luctum minuat immensum dies.

Ros Diletta, tu dolere Rosimundam vetas?

Non tardus adeo concitat fibras amor

Caesi parentis, vt vel extingui morâ,

≤line=225≥ Vel longiore temporis lapsu queat:

Dum pura tacitos Luna lustrabit polos,

Et caeca noctis spatia dissimili leuis

Percurret igne, vita dum sinet mihi,

Animusque flatu membra vitali reget,

≤line=230≥ In Alboinum ferream mentem geram,

Etiam sepultum. Dil. coniugem? Ros non est meus.

Dil. Memini fuisse. Ros tum thori seruans fidem.

Sat fuerat vnum regis occisi scelus

Nec adhuc parentis ossa violarat mei

≤line=235≥ Nullis tacendum seculis audens nefas

Dil Regina regem perimet? Ros hoc non est nouum

Perimere reges, docuit exemplo suo

Hoc Alboinus, rex meus fuit pater

Ab eo peremptus. Dilett. Longobardorum ducem?

≤line=240≥ Ros Adde & Tyrannum. Dil. gloriosum principem?

Ros Fortemque quando bella cum laruis gerit.

Dil Testatur hoc Iustinus. Ros & caesus pater.

≤page=11≥

Dil Quid ergo statuis? Ros victimam patri dabo

Dil Regina! Ros tanti nominis dudum pudet.

≤line=245≥ Dil Furiosa! Ros iustus nempe sic furit dolor.

Dil Insana! Ros patris vindicem insanam vocas?

Dil Infida thalamo! Ros quis fidem laesit prior?

Dil Scelerata! Ros. vindex sceleris. Dil. & noui artifex.

Ros Quis me nocentem patris vltricem velit?

≤line=250≥ Dil Quis innocentem scelere quae punis scelus?

Ros Dum iure liceat: Dil barbaro. Ros tali iacet

Pater interemptus. Dil dura! Ros quid nugas seris

Tantique caussam criminis demens agis?

Pereat Tyrannus. Dil. militem nullum times?

≤line=255≥ Ros Timere nullum didicit offensus dolor.

Dil quid si peribis Ros dummodo hic pereat prior

Nihil morabor, ibo quo fatum vocat

Optata Gepidis nuntia, & patri ferens

Necem Tyranni. Dil quo tamen perimes modo?

≤line=260≥ Ros Quo nemo credat. Dil fida quem comitum manus

Contra vniuersos impetus tutum tegit?

Ros Erras Diletta, tutus haud vllus fuit

Vnquam Tyrannus, si vel obseruent fores

Quotquot Tibisci Iazyges fontem bibunt,

≤line=265≥ Quotque Seuonis asperum iugum incolunt,

Et inhospitale Crony littus freti

Nihil timebo. si vel Ombrones trahat

≤page=12≥

Lucosque quotquot inter Hercynios agunt

Fortes Sueuos, coniugis laesae graues

≤line=270≥ Non sistet iras, quam nimis iustus dolor,

Seu fraude, seu vi petere vindictam iubet.

DIL Sed quis iuuabit? Ros Helmiges. Dil meus Helmiges?

Meus iuuabit Helmiges? parce o precor

Regina, ne fors Helmiges pereat meus.

≤line=275≥ Ros Nihil timendum est Helmigi; tutum dabo.

Tu, quando Phoebus aureum merget caput,

Et sparsa toto sidera micabunt polo,

Meo cubili clausa vicinam teres

Diletta noctem, dum tuo cubans thoro

≤line=280≥ Tuum morabor Helmigem, vt tumidi nimis

Non perferendum discat homicidae scelus,

Et in Tyranni pariter armemur necem.

Dil Regina quamuis animus ex sanguis tremat,

Ac impedito sentiam motu pigrum

≤line=285≥ Vix palpitare pectus, & centum sibi

Caussas timendi caecus effingat timor;

Non tamen inerti victa prohibebo metu

Necem Tyranni: pereat, & poenas luat

Quas diu meretur; Helmiges viuat tamen.

≤page=13≥

HELMIGES

≤line=290≥ IAm luce pulsâ noctis optatae vices

Caelum solumque vellere vmbroso tegunt:

Fautrixque amorum luna non vllum silet

Induta lumen, greßibus tantum meis

Plurima minorem stella praelucet facem,

≤line=295≥ Viamque rectam signat: ast hoc si mihi

Dixisse liceat, vanus est tuus fauor

Nocturne ciuis: tegite formosum caput

Quotquot tacentem pingitis flammae polum.

Mihi maius aliquod ardet ex oculis tuis

≤line=300≥ Diletta lumen: hoc meos regit pedes,

Hoc deuiare prohibet & toto licèt

Spargatur orbe triste tenebrarum chaos,

Solique lumen rapiat, & pulchram vetet

Radiare Phoeben, huncque terrarum globum

≤line=305≥ Nox aeuiternâ pertinax vmbrâ tegat.

Securus inter mille tenebrarum metus

Solem videbo: scilicet nunquam occidit

Dies amanti, quando sincero aestuans

Amore pectus iubar inoccidum sui

≤line=310≥ Adorat astri; siue damnato neget

Olympus orbi sidera, & sacros velit

Noctis Penates aureas spissâ comas

Celare nube; siue non vllum piger

≤page=14≥

Plaustrum Bootes lucidi verset face,

≤line=315≥ Nullusque Mundum melior illustret Deus;

Circumuolantem tutus horrorem nigra

Ridebo noctis, luce defensus tuae

Diletta frontis. O nimis gratum diem

Quicunque cunis primus illuxit meis!

≤line=320≥ Qui non volucri sortis inniti rotae,

Aut fragilis auri tabidam pati sitim.

Vanique honoris esse mendicum dedit,

Sed amare docuit. captet incertum leuis

Aurae fauorem, sceptraque & dirum miser

≤line=325≥ Meditetur ostrum, quisquis oblitus Deae

Fallacis aestus labilem ascendit thronum,

Tragicoque tinctam murice indutus togam.

Sibi imminentes semper exspectat Deos

Nunquam satur timoris, & nunquam boni

≤line=330≥ Securus animi, nil sibi tutum putat.

Quam saepe feßis somnus obrepens genis

Nimis inquieto cedit abruptus metu!

Quam saepe cuncta numerat immensae miser

Momenta noctis! interim si mus pipit.

≤line=335≥ Vel deprehensam felis in praedam ruit,

Canisue latrat aliqua, vix audet loqui,

Tamen silere prohibet infelix timor,

Domesticosque voce non plenâ inuocat

Et multa quaerit inscios, si vel fores

≤page=15≥

≤line=340≥ Satis fideli peßulo obductae silent,

Vel aliquis imâ clausus in domo latet,

Lumenque tenebras veritus accendi iubet;

Nec sic quietus, mille per diuortia

Vagatur animus, donec aspiret dies

≤line=345≥ Aliamque miserum rursus ad curam vocet,

Sincera nunquam gaudia potentes habent,

Quamuis beatos vulgus insanum putet.

Quicunque dubiae mille Maeandros Deae

Crebrosque lusus nouit, is mecum sciet

≤line=350≥ Nihil inuidere ducibus, & amori sacer

Ridebit omnes altior regum vices.

Diletta sine te nulla dominatur meo

Regina cordi, sola formosâ manu

Vitae necisque iura dispensas meae.

≤line=355≥ Tu dulcis adamas Helmigem totum trahis

Tuumque cogis viuere & mori tuum.

Tu dulce centrum claudis optato sinu

Quicquid requirit Helmiges, quicquid vouet.

Tu me suaui compede annexum tenens

≤line=360≥ Desiderati carceris ducis reum,

Ducesque, donec quae tibi summum dies

Ius atra dicet, ius simul dicat mihi

≤page=16≥

**CHORVS.**

IAm vaga toto sidera Coelo

Lato choreas agmine ducunt,

≤line=365≥ Et genitrici dulcia nocti

Carmina laetâ voce frequentant.

Illinc reliquis altior astris

Vix exiguo cernitur igne

Vibrare facem, nunquam fixo

≤line=370≥ Mutata loco, cardo magni

Alter olympi, stella polaris.

Hic arctos frigore torpens

Lucida versat plaustra Bootes,

Septem nitidis ignibus ardens,

≤line=375≥ Vbi Gnoßiacae molle puellae,

Ter tria pingunt sidera sertum.

Illic gelido natus in axe

Circulus albo lumine splendet:

Qui vel tectis candidus astris,

≤line=380≥ Vel magnarum lacte Dearum

Pingens taciti caerula Caeli,

Latè medium diuidit orbem,

Rigido Boreae notus & Austro.

Hinc obliquo tramite totus

≤line=385≥ A Zodiaco scinditur aether

Vbi prudentis dextra Tonantis

≤page=17≥

Bis sex voluit signa micare,

Singula varijs lucida stellis.

Illinc magno Sirion astro

≤line=390≥ Videt ardenti currere caelo,

Et sitientes vrere campos

Iam maturà messe colonus.

Inde pauentes saeuus Orion

Sequitur stricto Pleiadas ense:

≤line=395≥ Calcat Leporis dextera dorsum;

Timet Eridani gurgite mergi

Inflexa parum planta sinistra.

Stringit medios baltheus artus

Latè triplici luce coruscus,

≤line=400≥ Humerique leuans lumina dextri

Prope contingit cornua Tauri;

Vnde piarum turba sororum

Plangit miseri funus Hyantis

Et perpetuis humida lacrymis

≤line=405≥ Mundo veterem prodit amorem:

Quas obliquo lumine cernens

Auriga pedem flexus vtrumque,

Multoque madens lacte, corusco

Aurea gestat vellera dorso:

≤line=410≥ Laeuaque bino lumine splendens

Gerit infestos nauibus haedos,

Vbi sidereâ fulgurit Harpe

≤page=18≥

Caesamque gerit Gorgona Perseus,

Sponsae pedibus proximus instans

≤line=415≥ Quam stelliferis praeuolat alis,

Multo radians Pegasus igne:

Qua seruati praemia vatis

Vehit insigni tergore Delphin.

Et qua niueis nititur alis

≤line=420≥ Pulchrae Ledae cautus adulter,

Tangens rutilum paene draconem.

Vnde minori proximus Vrsae

Videt Andromedae sidera Cepheus,

Et vicinae coniugis astra.

≤line=425≥ Hinc inuito Capra Lyaeo

Iouis infantis fulget alumna,

Vbi frigentis sidus Aquari

Plenâ pluuias dissipat vrnâ.

Inde tumentis pascitur hydrae

≤line=430≥ Auidus longo tergore Coruus;

Et vicinam respicit Argo:

Fulgida cuius transtra gubernat

Multo pingens lumine clauum

Nunquam nostris visus in oris

≤line=435≥ Sed bene Phariis cognitus agris,

Pulchrâ rutilus fronte Canopus,

Quo non aliud clarius vsquam

Toto radiat sidus olympo.

≤page=19≥

Illinc vno poplite flexus

≤line=440≥ Versâ facie ferus Alcides,

Ora minantis respicit Anguis,

Et nodosae pondera clauae

Alte pauidum librat in hostem:

Dextera crines planta Bootis,

≤line=445≥ Premit immanem laeua draconem:

Tangitque manus paene sinistra

Instrumentum nobile Phoebi,

Cuius sonitu Thracius Orpheus

Potuit duros mulcere Deos,

≤line=450≥ Et difficilis Numina regni

Dulci querulus flectere cantu:

Potuit vastis horrida tenebris

Atria Ditis, qua Styx nouies

Interfuso gurgite claudit,

≤line=455≥ Non offenso penetrare pede

Pulchrae Eurydices sidus amator.

Felix nimium, qui fortunae

Liber ab aestu, despicit alio

Pectore curas regia circum

≤line=460≥ Tecta volantes, & signiferi

Hospes olympi, stupet attonitus

Centum gemini secreta poli.

Qui scrutatur cur ita properent

Se brumales perdere soles.

≤page=20≥

≤line=465≥ Cur tam longas protrahat vmbras

Nox hybernis vecta quadrigis:

Cur noctiuagae cornua lunae

Nunquam certâ lege vagentur,

Et modò plenâ, modò dimidiâ

≤line=470≥ Micet inconstans Cynthia fronte:

Cur tam dubio fulmina motu

Icta ferantur; cur Phoebaea

Non violando vertice daphne,

Si diuorum laesa sagittis,

≤line=475≥ Vel fulmineis arida flammis

Perdat veterem frondis honorem,

Tristi augurio terreat orbem,

Et venturi tempora belli,

Vel magnatum funera signet.

≤line=480≥ Cur si nigris cornibus horret,

Quando reuersos colligit ignes,

Delia magnos nunciet imbres:

Cur virgineo tincta rubore

Praeparet Euros aurea Phoebe:

≤line=485≥ Cur si quarto purior ortu,

Non obtuso nubila cornu

Splendet nitidis Cynthia flammis,

Nullo boreae flamine laesus

Agat in sudo rure colonus

≤line=490≥ Longa beati tempora mensis.

≤page=21≥

Cur tam multis variet maculis

Vix bene natum Delius aurum,

Dum praesagus denotat imbres;

Vel ventorum tristia toto

≤line=495≥ Debacchantum proelia ponto.

Cur tam maesto pallida vultu

Linquat croceos Aurora thoros,

Dum vicinis sentit pluuijs

Omnia caeli labra grauari,

≤line=500≥ Et foeta ferè nubila findi.

Cur tam varios imbrifer arcus

Trahat aduerso sole colores.

Qualia mundo damna minetur,

Aut ignito syrmate dirus,

≤line=505≥ Aut ardenti crine Cometa.

Felix nimium! qui naturae

Admirandas discere leges,

Et solerti mente latentes

Rerum potuit noscere causas.

# 6. ACTVS TERTIVS

Rosimunda Helmiges.

≤line=510≥ HEL. Regina parce, coniugem & regem iubes

Perire ferro? Ros. patris homicidam mei.

Hel. Hoc iure belli licuit. Ros. hoc alio licet.

Hel. Natura facinus improbat. Ros. pater probat

≤folio=C≥

≤page=22≥

Hel. Diu sepultus scilicet. Ros. Tamen mihi

≤line=515≥ Adhuc superstes; vlla vix fugit dies

Quin inter vmbras eius efigies meis

Oberret oculis, sanguine & tabo obsita.

Et saepe cranium, saepe feralem scyphum,

Et saepe pauidae monstrat abscißum caput,

≤line=520≥ Et adhuc cruenta vulnera, ac fracto sono

Crebro ingemiscens animat in caedem viri,

Ferrumque tradens, pectus ambiguum excitat,

Et saepe repetit: ipse sufficiam tibi

Praesens furores, ipse librabo manum;

≤line=525≥ Tu te parentis vindicem & natam proba.

Probabo natam genitor, & mortis tuae

Animosa vindex, facinus aggrediar nouum

Quod nulla sileat, nulla non stupeat dies.

Hel. Regina quid te somnii lusam dolo

≤line=530≥ Inane spectrum stimulat ad tantum nefas?

Queiscumque celerem Parca perneuit colum,

Adscribit vltra non reuersuros stygi.

Sed saepe mens humana, quam fallax amor,

Tacitaeque noctis fortè decepit pauor,

≤line=535≥ Imaginatur spectra, & amißos diu

Rediisse Manes credit, ast Lethe nouem

Remeare prohibens alueis vinctos ligat.

Quin ipse caeci rigidus imperij Deus

Adamante multo ferreas claudit fores,

≤page=23≥

≤line=540≥ Et si quid in cadauer aut hominum impius,

Aut bestiarum triste designet furor,

Curare vel sentire defunctos vetat.

Ros. Si nocte tantum misera vidissem mei

Spectrum parentis, quando vel demens timor

≤line=545≥ Sensus quietos fascinat, vel mortuos

Falsò redisse pertinax amor putat;

Fuisse lusam somnio haud aegrè feram.

Maiora dicam monstra, quae sol conscius

Et vana non fuisse testetur dies.

≤line=550≥ Cum me nefando pollui primum mero

Caluamque patris impio labro attigi:

Horrore subitus membra concussit pauor,

Et Alboini grande testatus nefas

Salsus per artus sudor attonitos iit,

≤line=555≥ Piasque sceleri stomachus occludens fores

Vomere coegit: corrui, lapsam piae

Famulae fouebant, iamque dubitantem mori,

Et paene patri redditam ad lucum ferunt,

Qui spissus vmbrâ regio incumbens Lari

≤line=560≥ Tardoque pallens frigore & lento gelu

Hinc inde vinctus prohibet aestiuos nimis

Ardere soles: nullus hic vnquam dies

Blanditur oculis, nulla deplorat suos

Ignes aedon; luctifer bubo gemit

≤line=565≥ Laeuumque plangunt omen infaustae striges

≤folio=C2≥

≤page=24≥

Non hic adultam colligit frugem Ceres,

Aut Bacchus vuas; squallet aeterno situ

Inamaena tellus, desides vmbrae tegunt,

Et tacitus horror inferis sacrum nemus.

≤line=570≥ Hinc ter vocari nomen audiui meum.

Et ecce, & ecce rursus hic adstat mihi,

Et Alboinum rursus ad poenam vocat.

Venerande genitor! Helmiges nunquid vides?

Iterum receßit. anime quid moras trahis

≤line=575≥ Inulte? patris vindicem & natam proba.

Iam tempus vrget, Helmiges virum indue.

Hel. Ignosce. Ros. vel tu morere. Hel. Quid princeps iubes?

Ros. Pereat Tyrannus. Hel. egone tam clarum ducem?

Ros. Vel tu peribis nobilis stupri reus.

≤line=580≥ Hel. Regina. Ros. vel iam perime. Hel. Quo poßem modo

Cuius satelles plurimus stipat latus?

Ros. Iam segnis omnes occupat vires sopor,

Et facile votis tempus adspirat meis;

In dormientis tela stringamus caput:

≤line=585≥ Et dum quiescit aureum Phoebi iubar,

Iussuque noctis omnium voces silent,

Defensa tenebris terga mandemus fugae.

Praecedo, tu me sequere. Hil. prô Deum fidem!

≤page=25≥

**CHORVS.**

QVO tam celeri concita gressu

≤line=590≥ Rosimunda ruit? quo se rapient

Tam praecipitis monstra furoris?

Vulnus nimiâ flammeus irâ,

Scintillanti fulgurit oculo:

Et modò totum pallida corpus

≤line=595≥ Et modò multo tincta rubore

Cuncta minaci pectore versat,

Per diuersos acta colores

Nusquam stabilis forma vagatur,

Et se species mutat in omnes.

≤line=600≥ Quid non audes animose dolor?

Dum defuncti funera patris

Filia toto concipit animo?

Postquam miseros praefica lessus

Fessa dolendi rupit, & omni

≤line=605≥ Exhausta stupent lumina fletu:

Colligit aegro corde furorem,

Et crescentes incitat iras,

Quaeritque vias mille nocendi.

Non sic valido saucia thyrso

≤line=610≥ Et commotis excita sacris

Rapitur pauidam Baccha per vrbem.

≤folio=C3≥

≤page=26≥

Non sic catulis Tigris ademptis

Fremit, & toto corpore sparsam

Centum maculis indicat iram.

≤line=615≥ Si quando semel foemina dirum

Hausit totâ mente furorem,

Nunquam faciles effera poenas,

Nec vulgares cogitat actus.

# 8. ACTVS QVARTVS

ROSIMVNDA, HELMIGES,

Nobilis, Satellites.

ROS. Facinus peractum est; ille totius pauor

≤line=620≥ Terrorque mundi feminae occisus iacet.

Quae iam parentis vindici tutum dabit

Locum latendi regio? quo fugimus mei

Consors facinoris Helmiges? seu quà sacris

Tibiscus vndis alueum lentum trahit,

≤line=625≥ Et opima latae regna Pannoniae iacent.

Seu quà propinquum Gepida Carpatem videt

Vbi sceptra quondam genitor infaustâ tulit

Rapienda dextrâ. Hel. Nescio quis aures sonus.

Fugiamus, instant. Nob. currite. ah dirum nefas!

≤line=630≥ Properate celeres, nullus effugio locus

≤page=27≥

Pateat scelestis, vnus occlusas fores

Obseruet, vnus litora propinqui maris.

Tu quà Rauennam; tuque Pannoniae viam

Praeuerte; tu si Rhaeticas Alpes petant,

≤line=635≥ Montesue fortè Noricos; tu si Comum,

Tu si Tridentum. Currite, infandum scelus

Non eat inultum: nobiles poenas dabunt.

NOBILIS.

QVicumque regno fidit & falsâ boni

Deceptus vmbrâ, purpuram & vanum nimis

≤line=640≥ Suspirat ostrum, nescit is regum vices,

Aulaeque casus, caeca non vnquam diu

Fortuna laeto principes sinu fouet:

Arbitrioque cuncta foemineo mouens,

Quos semel ad astra vexerat, rursum premit,

≤line=645≥ Humana nullâ fata dispensans fide.

Hinc perspicacis docta pictoris manus,

Finxit caducis labilem niti rotis,

Celerique geminos excitans alâ pedes

Infame monstrum lubricae imposus pilae,

≤line=650≥ Et vniuersi fraena committens, prius

Aures & oculos abstulit, ne vel fauor

Lenire durum pectus, aut lachrimae queant.

≤page=28≥

Hinc saepe surdas ante fortunae fores

Mendicat alta munia, aut fragiles opes

≤line=655≥ Demens Iuuenta; cumque ter centum preces,

Et mille vota vanus elusit labor,

Non audiendum flebilis lessum ciet.

Hinc saepe reges, saepe magnanimos duces,

Quando iocari libuit, in scenam rapit;

≤line=660≥ Et acta refluis instar Euripi vadis

Quacumque voluit aestus, inconstans ruit:

Totumque mundum perpeti gyro regens,

Nihil quietum stare, nil longum sinit

Sic quando vernus prata depingit viror

≤line=665≥ Omnique pulchra ludit in campo Venus,

Et vbique nectar seminat, Corydon gregem

Ad laeta ducit pascua, & doctus leui

Animare statu fistulam, veteres refert

Chloridos amores, donec inclinans parem

≤line=670≥ Binas secarit Phoebus in partes diem:

Tunc inter herbas prandio quaerit locum,

Et vtriculari tibia inuitat Deos:

Perâque promens caseum, & septem nuces

Et quinque panis vncias, & allij

≤line=675≥ Lucanicaeque fragmen, & parum meri

Et octo ficus, rusticam mensam instruit:

At si pusillo passerem rostro videt

Avehere micas panis, oblitus famem,

≤page=29≥

Nidumque certus quaerere, volantem leui

≤line=680≥ Et cursu & oculo sequitur. ab Corydon mane:

Incaute Corydon! celere quo raperis pede?

Properasse poenitebit; hâc viridi ferox

Anguis sub herba noxiâ foedum lue

Cubile posuit; ecce iam vibrans caput,

≤line=685≥ Immane tergum sinuat, & multo trahens

Caudam veneno liuidam, signit viam.

Diroque foetus sanguine & tabo iubas

Crebrâ fugaces implicat spirâ pedes,

Tremulos per artus impio morsu furens:

≤line=690≥ Et inuocantem serò syluestres Deos,

Et nota Dryadum sacra compellit mori.

Miserande Corido! sed quod hic spectrum? Deus!

VMBRA CVNIMVNDI & Vmbra Alboini.

CVN. Iam sic iuuat perisse, iam dirum scyphi

Et tot cruenta vulnera, & truncum caput,

≤line=695≥ Et si quod vltra crimen hostilis furor

In Cunimundum est ausus, admissum probo.

Cecidisse sic me decuit vt caeso semel,

Tu te probares filiam dignam patre

≤page=30≥

Rosimunda vindex, laudo generosam indolem,

≤line=700≥ Tantâque nil a stirpe degenerem manum.

Disce Alboine, disce, quid fuerit piam

Furiare natam, disce quid talem scyphum

Offerre patris vindici, parem tuo,

Dignamque tanto scelere mercedem refers.

≤line=705≥ An nesciebas stulte, quod nullum Dii

Abire tutum crimen vltores sinant?

Et dura Nemesis, segnis in poenas quidem,

Sed aequa tandem ferream stringat manum,

Multoque foetam sulphure & multâ styge,

≤line=710≥ In noxiorum capita crudelis pluat?

An nesciebas ista? cum vanae nimis

Confisus aurae nobile audebas scelus,

Quod nulla maesto diluet satis vado

Inamaena Lethe, nulla Styx merget satis.

≤line=715≥ Si vel perennem poma destituant famem,

Aut vnda fugiens seruidam ludat sitim,

Vel grande saxum languidum premat caput.

Si ferre iubeat aequus vmbrarum arbiter,

Quodcumque vatùm doctus inuenit furor

≤line=720≥ Quodcumque Phlegeton igneo claudit sinu,

Immane, dirum, triste, detestabile,

Minora meritis praemia rependet tuis.

Nefande perge, quidquid exactum est adhuc,

Natae luisti, reliqua debentur patri,

≤page=31≥

≤line=725≥ Quae te morantur altero foro reum.

At ecce prodit non satis constans sibi

Et saepe celerans, saepe suspendens gradum,

Immane quiddam spirat, & centum notis

Se prodit animi multa meditantis furor

≤line=730≥ Sic quando totum Baccha concepit Deum

Omnisque sensus impetens haesit parum,

Quò currere velit dubitat, at graui dein

Stimulata thyrso, non satis suum tegit

Impar furorem; venter impulsus tremit,

≤line=735≥ Anhelitusque creber at fractus tamen

Pectus fatigat, igneo passim minax

Vagatur oculo, saepe marcescunt genae

Et saepe pallent, mille per formas dolor

Immanis errat, fertur ambiguo pede

≤line=740≥ Quacumque Bacchi iura lymphatam trahunt:

Iam dubia sistit, iamque vicini iugum

Sublime montis arduo saltu petit.

Et si quis olim pectus incendit dolor

Obliuione longa quem texit dies,

≤line=745≥ Iterum recurrit, repetit antiquas memor

Animo querelas, preßa vindictae siti.

Et insolentis miles effrenis Dei

Per saxa & ignes impigro cursi ruit

Iurata nulli parcere, ac valido feram

≤line=750≥ Armata thyrso dexteram, in cunctos ruit

≤page=32≥

Viresque & iras colligens, donec satur

Tandem nocendi feßus exspiret furor.

Quid ille motus indicat? quaßat caput,

Crebroque terras intuens, crebrò polum,

≤line=755≥ Ardet, minatur aestuat, currit, gemit.

Molitur aliquid efferum. Alb. testor Deos

Et te scelesta! Cun. grande meditatur malum

Nec facile voluit crimen exundans furor.

Alb. Rosimunda! Cun. quid te concitas? Alb. poenas dabis.

≤line=760≥ Cun Compesce tantos impetus, serò furis.

Alb. Natae nefandae genitor! Cun. & piae quoque

Alb. Qua coniugali iuncta; vah taedet loqui.

Libet ire contra: lentus est nimis furor

Quicumque loquitur, languidas odi moras

≤line=765≥ Hactenus inultus, quis mihi tradat faces?

Et adhuc rubentem sanguine sarißam meo?

Cun. Quò pondus istud vergitur? noui notas

Veteris furoris: talis hyrcanâ leo

Sub rupe recubans, hoste conspecto exilit,

≤line=770≥ Grauique terrens omne rugitu nemus,

Flauamque crispans plurimâ rugâ cutem,

Terram intuetur toruus, & iubam quatit,

Et ter quaterque tergus alcaeâ ferit,

Rabiemque reuocans igneo vultu micat.

≤line=775≥ Nil machinatur humile tam magnus dolor.

≤page=33≥

**CHORVS.**

O Quàm leuibus perfida plantis

Vertit celerem fortuna pilam!

Et quàm nullo vaga iudicio

Lubrica regum fata gubernat!

≤line=780≥ Non tam dubio voluitur aestu,

Aut Euripi mobilis vnda

Sibimet refluis obuia lymphis,

Aut incerti vada Maeandri;

Quamuis centum flexibus errent

≤line=785≥ Et non vllâ lege vagentur.

Qualis tenero paruulus ore

Inflat vilis stramina cannae,

Laticemque tenens smegmate mixtum

Bullam tremulis fingit in vndis.

≤line=790≥ Quam vel minimo flamine ventus,

Vel momentum dißipat horae.

Qualis primi gaudia veris

Multo Zephyrus flore coronat,

Quem vel rigidus demetit Auster,

≤line=795≥ Vel violentus Phoebus adurit.

Non iam cupidos pascit ocellos,

Non nectareos halat odores,

Non in folijs fulgurit aurum

≤page=34≥

Non inconstans purpura ridet;

≤line=800≥ Non coccineos Flora capillos

Interfuso corrigit ostro,

Non caeruleis variat maculis,

Non formoso diuidit igne;

Eneruato caudice marcens,

≤line=805≥ Terram toto corpore plangit.

Frustra multo fidimus auro;

Frustra fluidis credimus annis;

Frustra tumido tingimur ostro;

Frustra volucri nitimur aeuo;

≤line=810≥ Frustra tanto studio vanam

Quaerimus aulam. Nescit stabili

Fortuna loco stulta morari;

Et quod nostros digerit annos

Nunquam celeres contrahit alas

≤line=815≥ Labile tempus. Desine magnam

Quicumque sapis quaerere sortem.

Icarus alâ vectus in altum

Finxit tumido nomina ponto,

Et qui nimijs excidit ausis

≤line=820≥ Iacet Eridani gurgite sparsus

Miserae Clymenes flebilis infans.

Feriunt altos fulmina montes.

Maxima frangunt robora venti.

Regum penetrant atria curae.

≤page=35≥

≤line=825≥ Viuite laeti, qui nec dubiae

Sortis alumni, nec curarum

Compede nexi, spernitis alto

Pectore, quicquid nimis ambiguo

Fortuna leuis iure coercet.

# 10. ACTVS QUINTVS

LONGINVS, SENEX.

≤line=830≥ QVID anime tandem statuis? hinc amor trahit

Nimiumque dulci pectus exercens face

Ad sceptra pronum penitus affectum rapit:

Et quidquid Adria, quidquid immenso sinu

Tyrrhenus ambit, fascibus totum meis

≤line=835≥ Promittit: hinc iurata non sinit fides;

Et dira caeli fulmina, & iustos nimis

Periuriorum vindices pauens Deos

Suspendit animum, nec quid audendum liquet.

Amor timori pugnat, & amori timor.

≤line=840≥ Sic quando patrio tutus in portu sedet

Nauclerus, omnes repetit oceani metus,

Et multa dubitat; hinc potens auri sitis

Inuitat animum, pauidus hinc pugnat timor

Et nota pelagi monstra, & infidum mare

≤page=36≥

≤line=845≥ Opponit oculis; hîc duas syrtes notat

Quas saepe leuiter aestus accedens tegit,

Certam ruinam ratibus; hinc surgit minax

In astra scopulus naufrago infamis vado.

Hic aestuanti pontus Euripo furit,

≤line=850≥ Fluctuque pauidas terret incerto rates.

Hinc aliqua rauco Scylla latratu tonat,

Nullisque tutum nauibus torquet caput.

Ibi quando totum vertit a fundo fretum

Nabathaeus Eurus, per procellosum mare

≤line=855≥ Horrenda cete tergore immani micant,

Ventoque fluctus nare quem plenâ vomunt

Queis vnda parcit, breuibus illidunt rates.

Illic Charybdis saeuit, & vasti cauis

Inclusus antris mugit oceani fragor.

≤line=860≥ Quid faciat amens? fidat incerto mari?

Certum est perîclum. desidem vitam trahat

Tantumque patrio lentus aßideat foco?

Mortemque quam vitabat instantem breui

Iners moretur? vilis est animi leuem

≤line=865≥ Trepidare mortem; gaudet aduersis premi

Infracta virtu, & nihil metuens sibi

Molitur alta semper herous vigor.

Sic vrbis olim primus aeternae sator

Mauorte dignus patre, post aui necem

≤line=870≥ Ad sceptra fratre strauit occiso viam.

≤page=37≥

Sic magnus etiam Caesar, insuetus parem

Tolerare quemquam, victor e Belgis redux

Romam in triumphum duxit, & fausto alite

Totius orbis solus imperium tulit.

≤line=875≥ Fortuna timidos spernit, audaces iuuat.

Quid anime dubitas? vana succumbat fides,

Periurijque stultus exspiret timor.

Tantum meretur purpura, & tantum decor

Formae beata; quisquis ad regni notas

≤line=880≥ Deliberato firmus affectu ruit,

Non vlla trepidat scelera, non ipsum Iouem

Quamuis rubentem fulmine armârit manum,

Et insolentes vltor a tergo premat.

Si totus atros increpet nimbos polus,

≤line=885≥ Altumque tonitru pectus infesto petat:

Et totus Acheron iuret vnius necem;

Perimere forsan poteris, immotus tamen

Restabit animus nullius fati reus.

Quid anime frustra metuis? & Superum graues

≤line=890≥ Meditaris iras? turpis excedat timor,

Et vile pectus aliquod e plebe occupans

Quos vanus olim inuenit, obseruet Deus.

Sen. Longine tutum quid tibi statum inuides,

Regnique dubias quaeris iniusti notas?

≤line=895≥ Quid sceptra facient? quid tibi regni dabit

≤folio=D≥

≤page=38≥

Inane nomen? cetera exarchus potes.

Long. Vt ergo lateam semper? & quondam meum

Commilitonem lixa dominantem sequar?

Sen. Cum te coronet largus Augusti fauor,

≤line=900≥ Praestat sequi, quam persequi. Long. hoc Narses suo

Damno probauit. Non satis tutò fauent

Vnquam potentes, qualis inconstans fluit:

Breuis aura veris saepe ventorum rea

Et saepe pluuiae, talis est aulae fauor.

≤line=905≥ Regale nulla limen ingreditur fides.

Quam multa suspicatur aeternus timor!

Quam multa trepidat! nil amicitiae valet

Sociale nomen: quos prius nexu pari

Sincerus animus iunxit, & testis Deus,

≤line=910≥ Vt sic libido fuerit, ad necem trahit.

Qui praeuenire fata non audet sua,

Vult praeueniri. Sen. militem nullum times?

Long. Quem procul ab Italis Tauricâ feßum niue,

Longoque belli taedio Parthus premit.

≤line=915≥ Sen. Stultum est fugacis schemate elusum boni

Tentare memorem regis irati manum.

Long. Stultum est timere quando, tam pronam meis

Fortuna facilis ausibus sternit viam.

Sen. Quicumque dubiae credit in sanus Deae

≤page=39≥

≤line=920≥ Tumidâque raptum dexterâ sceptrum gerit.

Hunc tristis aliquo Nemesis offendet loco,

Poenaeque tradet deditum noxae caput.

Long. Quicumque Caeli monstra, vel mundi timet

Imbellis arma, lateat, & vulgi reus,

≤line=925≥ Anadema nunquam capite tam vili gerat.

Sen. Iniqua nunquam regna durabunt diu.

Long. Testetur illud Roma, quâ mundum sibi

Subdidit, eâdem nitor ad regnum viâ.

Sen. Siccine recessit? quam nimis dirè furit

≤line=930≥ Quicumque sanae mentis arbitrio carens,

Ad alta caeco regna conatu ruit.

Sic quando primo vere soluuntur niues,

Arborque gemmis cuncta pubescit nouis,

Venator audax dexterâ venabulum

≤line=935≥ Laeuâque pedicas portat; ex humeris fluit

Cornuque & arcus habilis, & forti canes

Loro ligatos ducit, ac nudo pede

Ne fortè fractum calceis lignum crepet,

Et ante tempus lustra dimittant ferae;

≤line=940≥ Scrutatur omnes nemoris horrendi specus,

Caecasque latebras, & per ignotas vias

Vastosque saltus currit impauido gradu,

Et vbique cautas belluis tendit plagas.

At si Lycisca dum procul lento suem

≤folio=D2≥

≤page=40≥

≤line=945≥ Odore sensit, feruidis latratibus

Monuit sequentem, protinus venabulo

Generosus instat, & licèt totam induit

Irata rabiem bellua, & culmos quatit,

Omnesque vasti corporis setae rigent;

≤line=950≥ Et dens minace saeuus in spuma natat,

Violentus iram, nec satis tanti capax

Doloris, altum frendit immanis furor.

Nihil mouetur pertinax, quem nec mali

Nec mortis vllus terret intrepidum metus

≤line=955≥ Cuicumque regno pectus afflatum furit,

Quamuis perîclum videat; haud credit tamen.

Et si quod esse credat, haudquaquam timet.



ROSIMVNDA, HELMIGES, VMBRA ALBOINI.

ROS. Egone laterem? nata tam magno patre?

Qui tam superbi nuper imperij potens

≤line=960≥ Subesse vidit fascibus totum suis

Quidquid Tibiscus, quidquid Euxinum mare,

Et Scythicus Ister algido claudit sinu?

Quicumque vitam regiam, & luxum semel

Gustauit aulae, serò deponit suâ

≤page=41≥

≤line=965≥ Diadema fronte, serò regalem domum

Et alta linquit atria, haud facilè tenax

Dediscit animus regere, qui rexit diu.

Sic mollis olim viola crudeli nimis

Percussa nimbo, triste submittit caput,

≤line=970≥ Humumque plangens luget amissum decus

Inter minora gramina, & viles agri

Suppreßa foetus; nullus aut fragrans odor,

Aut fulgor auri languidas vestit comas,

Sed multus aegris humor in folijs natat.

≤line=975≥ At si serenus discutit nimbum polus,

Totoque mundo liberum fundat iubar

Phoebaea lampas, illa formosum caput

Excludit iterum, gramine indignans tegi,

Multâque flammâ purpuram tingit suam,

≤line=980≥ Et inter herbas aureo vultu micat.

Nequit latere, quisquis immutabili

Iussu Deorum natus ad regnum fuit.

Quocumque dubios fata mortales agunt

Si sponte non sequantur, inuitos trahunt.

≤line=985≥ Qualis sonante turbinem loro puer

Et huc & illuc versat, inconstans velut

Suggeßit ardor; talis hunc mundum Deus,

Quacumque nutat animus, ambiguum rotat.

Sed quo scelesta rapior? Indignum nimis

≤line=990≥ Meditaris anime facinus. Excedat furor,

≤folio=D3≥

≤page=42≥

Viuat parentis Helmiges vindex mei.

Egone Deos periura tot periculis

Olim probatam stulta violabo fidem?

Testor Deorum numen, & sanctos mei

≤line=995≥ Manes parentis, teque qui sacrâ face

Mundo serenum Phoebe dispensas diem,

Lateque fusi spatia percurrens poli

Secreta semper cordis humani vides,

Regnare non vult animus; inuitum tamen

≤line=1000≥ Aulae voluptas cogit, & pellax amor,

Nec sat resistit. Anime quid tandem iubes?

Quid fluctuaris? Helmiges pereat meus.

Meus? Peribit? nullius culpae reus

Hoc vindicati praemium patris ferat?

≤line=1005≥ Abscede rabies; Helmiges viuat meus.

Quid anime dubitas? sentio ambiguum mihi

Trepidare pectus, nec quid audendum satis

Attonita video; parcere insonti Deus,

Mitisque pietas mandat, & thori fides:

≤line=1010≥ Prohibet volentem dira regnandi sitis,

Totamque mentem furiat. Excedat pudor,

Et vana pietas; Helmiges pereat meus.

Liceat mariti sceptra mercari nece:

Per scelera regnum petere, non vllum est scelus.

≤line=1015≥ Letale Ptyados virus, & sputum bibat,

Vitamque totus exuat: quis hic meis

≤page=43≥

Occurit oculis? Helmiges? rursum timor

Diuisit animum. Nescio. Audendum est tamen.

Succumbe pietas. Coniugem video meum?

≤line=1020≥ Dilecte coniux, vnde te reducem boni

Superi remittunt? plena num spirat salus?

Hel. Nescio. Ros. Quid illud? tene delicium meum?

Prohibete Superi, tene vel subitus dolor?

Ah anime quò iam raperis? aut morbus premit?

≤line=1025≥ Hel. Cohibe timorem, nulla morborum lues,

Aegerùe sanum corpus incendit dolor.

Sed triste pauidam somnium mentem quatit.

Rosimunda! Ros. Coniux! Hel. Non adhuc satis iacet

Occisus Alboinus: effusus tui

≤line=1030≥ Cruor mariti, sanguinem tuum exigit,

Meumque vindex. Ros. Quid mihi nugas refers,

Vanique stulta somnij ludibria?

Hel. Vidi minantem. Ros. Scilicet Hel. Vidi tamen.

Ros. Quid ergo? viuum vincis, occisum times?

≤line=1035≥ Ridenda narras, roboris tanti virum

Pudeat timere debilis spectri minas.

Hel Vtinam! sed heu me! prescit arentem sitis;

Adfer Lyaeum; magna pernicies adest,

Quam tristis animus conscio prodit metu.

≤page=44≥

≤line=1040≥ Rosimunda timeo, melior abstergat Deus,

Si fortè vanus fallat errantem timor.

Eheu! quid istud? sentio insolitam luem

Serpere per artus, stomachus incensus furit.

Ardetque totum felle consumpto iecur.

≤line=1045≥ Scelerata! Ros. coniux. Hel. coniugem appellas tuum

Quem saeua perimis? Ros. ah Deus! quis te furor?

Hel. Crudelis! Ros. Egone? parce. Hel. non solus cadam;

Quaecumque diro restat in scypho lues

Tibi bibenda restat, incassum gemis,

≤line=1050≥ Frustraque torto toxicum collo abnuis:

En tibi cruore coniugis tinctum tui

Ferale telum, ni bibas, strictum vides.

Eheu! quis ille contrahit venas rigor?

Abominanda perge. Ros. per thori fidem.

≤line=1055≥ Hel. Foedifraga! Ros. coniux. Hel. impudens! Ros. testor
Deos.

Hel. Quae iam duorum coniugum sicco necem

Tueris oculo. Quis mihi tantus fibras

Exurit ardor? mortis instantis comes

Gelidos per artus sudor expressus fluit,

≤line=1060≥ Omnisque venis cedit exhaustis cruor,

Et imminente membra pallescunt nece;

Maculisque variis liuidam tingens cutem

≤page=45≥

Hausti veneni tetra se prodit lues.

Infanda nondum moreris? Ros. heu! Hel. totum bibe.

≤line=1065≥ Superata tabe vita grassanti fugit,

Caligat oculus, languidum nutat caput,

Et fessa vincit membra letalis sopor.

Heu morior! Ros. Eheu! quam nimis fragili loco

Fortuna tumidos stare lapsuros iubet!

≤line=1070≥ Heu misera! quae me fumidam vibrans facem

Irata terret vmbra? quod spectrum mihi

Hausto veneno maius intentat malum?

Heu morior! aegras deserit fibras calor,

Vix imbecille palpitat pectus; vale

≤line=1075≥ Longine. morior. Alb. coniugem agnoscis tuum?

Scelerata? Ros. morior duplicis poenae rea:

O aequa Nemesis iustus est furor tuus.



# Back



FINIS.

Rdo. ET DOCTO P. IACOBO ZEVECOTIO MAGISTRO SVO.

Quam tua defunctam Rosimunden scena recenset;

Rediuiua tanto Carmine haud sciet mori.

Adrianus vander Heyden Gand. apud P. P. Aug. Poëta.

DVm furis, & pullo Rosimundam syrmate vestis,

Et pandis tragici facta nefanda stupri,

Ganda noui docto vatis tumefacta cothurno

Sic fertur laetis esse locuta sonis:

(5) Roma quid antiquos iactas superata Tragoedos?

Binorum Vatum munere palma mea est.

Ioannes de Coninck apud P. P. Aug. Gand. Poësios studiosus.

ECquid adhuc veteres miraris Flandria Vates,

Et Italorum nomina?

Si Zeuecotaeo Rosimunden ore furentem,

Diram parentis vindicem;

Si videas sancti violantem foedera lecti:

Nil inuidebis exteris.

Franciscus Lust, Gand. Apud P. P. Aug. Poëta.

Tragoedia haec Auctore Rdo. Patre lacobo Zeuecotio, tutò Imprimi potest
3. Febr. 1621.

Antonius Smets Canon. & Archipr. Gand. Librorum Censor.

