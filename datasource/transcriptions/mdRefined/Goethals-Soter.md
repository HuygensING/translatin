# Front

/

COMOEDIA

NOVA AC SACRA, CVI

TITVLVS, SOTER

GLORIOSVS.

Auctore

Francisco Eucolo Gandensi.





LOVANII,

Apud Ioannem Bogardum, sub Biblijs

aureis, Anno

M.D.LXIII.

≤page=2≥

Priuilegij tenor.

REgio diplomate cautum est ne quis Francisci Eucoli Comoedias, collectos
hymnos ac adagia, ceterasque eiusdem auctoris lucubrationes in omnibus
hisce suae maiestatis ditionibus intra sex annos proximos vllo modo
imprimat, aut alibi impressas importet aut venum exponat, absque
expresso dicti Francisci consensu eiusque voluntate. Qui secus faxit,
poena ex sanctione multabitur, librique impressi, aut inter promercales
habiti, fisco addicentur. Datum Bruxellae vij. Id. Febr. 1562. \[\<
1663\] Subsignatum

De Langhe.

≤page=3≥

EXIMIO RERVMQVE EXPERIENTIA ET ERVDITIONE PRAESTANTI THEOLOGO, sacraeque
paginae apud Louanienses professori, ac Ecclesiae B. Petri in eadem vrbe
pastori vigilantissimo, Brugarum Episcopo nuper designato, D. & M. Petro
Curtio, fautori suo semper colendo, Franciscus Eucolus Gandae ciuis
salutem hîc optat felicem, & olim immortalem.



SOlent reuerende D. qui artificum inuisêre officinas, non illubenter eò
subinde animi gratia regredi: & quae ipsi elaborare mente ac manibus
opera nequeant, per otium nec moleste cernere, & gratanter alienam
probare industriam. Quin, vbi a proprijs quid negotijs superest
temporis, simios agere, atque obseruatas imitari lineas, modosque, vt
qui dum auloedi esse non possunt, cytharaedorum tamen se loco censeri
non aegre ferant. Quod mihi a iuuentute vsu prope venisse subin memoror.
Etenim tuae benignitatis candore in familiam olim & mensae communionem
admissus, adque Scripturarum studia vtcunque prouectus, etsi deinde
certis alio de caussis descierim, & me connubij insuper foedere
adstrinxerim: tamen si quando feriari a prophanis datur occupationibus,
antiquius habeo nihil, quàm vt in omissis non felici

≤folio=A2≥

≤page=4≥

ter diuinae scientiae viretis iucunde diuerser, illicque mentem ac
ingenij vires abunde solideque refocillem: vbi veteris flammae scintilla
ducente verus ignis animaeque pabulum modo deprehenditur. Horum lectione
quondam affectus, non superuacuum duxi vnà materiam totius Christianismi
palmariam, nempe magnificam Sotéris nostri, pastorumque Principis in
carne anastasim, certam resurrectionis humanae initiationem firmamque
basim per comicos quinque dispartiri actus. Impulerat eodem, pietate &
doctrina celeber paedagogus D. Egidius tutor, litteris & amicitia pridem
mihi deuinctus, cuius quoniam hortatu primam summamque stylo manum
apposueram, eiusdem cura lucubratiunculam in theatro peritorum choris
exhibendam, expendendamque coactus demum fui permittere. Quod postquam
ille anno partae salutis 1550. publice ipsa Adscensionis die non
illaudatus peregerat, monere non destitit deinceps per interualla, tum
familiarium aliquot, vt typographo excudendam mandarem. Ego vero domi
conscius haud in vulgari, verum libera, nec vllis circunscripta
cancellis periculose versatum me palaestra, neque rursum pro dignitate
argumenti prudentioribus fecisse satis, nullam mihi veniam, purgationem,
aut defensionem magis aequam aut propinquam fore perspexi, quàm si
fautoris tam idonei auspiciis in apertum prodire sinam. Quis enim potior
contigit aut occurrere queat, cuius dignitati hoc, quidquid est, libelli
magis opor¬

≤page=5≥

tune dedicare possim aut obliger? Ipse enim (ne cetera referam
benemerita) propalandam studiosis tunc opellam nominis tui subscriptione
comprobasti, cui vni has sacrae primitias actionis, qualescunque
profectus nostri reliquias, vt non dicam meipsum, omni iure debeo: qui
tenerorum olim morum ac disciplinae partim formator, patronus esse in
posterum nunquam supersedisti. Quapropter eximie Doctor ac Episcope,
hunc libellum vtpote grati animi symbolum, sereno vultu, propensaque
dextra excipere, ac in pretiosae infimum admittere nidum bibliothecae,
tum me meaque porro tueri ne pigeat. quod pro communis patriae regionis,
natalisque mihi vrbis amore, in qua pueritiae ac adolescentiae cursum
absque taedio duxisti, tuaque genuina humanitate, ac sincero erga me
vsque affectu beneuole neque minus strenue facturum spero atque confido.
Vale praestantissime in Christo Domine, qui tuos successus augere in
melius, ac beato tandem fine perficere dignetur. E. Gandauo Flandriarum,
post assertum Orbem anno 1560. quinto Kalendas Martij.

≤folio=A3≥

≤page=6≥

Encomium exercitationis tempore spectaculi pro valuis positum.

QVisquis ab Aonio vitreum bibis amne liquorem,

Nataque musaeo diligis orsa choro,

Et petis intento surrecta proscenia passu;

Limine pernicem siste patente gradum.

(5) Siste pedem, breuis est mora: praeterijsse licebit,

Cum ratio nostrae cognita mentis erit.

Comica solenni quoniam monumenta receptum

More per est actus edere secta suos:

Nos quoque tam longo nihil imminuemus ab vsu,

(10) Hoc decet, id magnae est vtilitatis opus.

Jmbuat egregias cum quippe scientia mentes,

Pingitur vt tabula mollis imago rudi,

Accipiunt faciles, memori male parte recondunt,

Obstat enim aetatis culpa vagusque calor.

(15) Qui tamen euadunt dein exercendo tenaces,

Sedulitas artes irrequieta docet.

Nunc duo disceptant, comes est infamia victo,

Soluitur alterna quaestio mota vice.

Nunc peragunt ludos, constans spectacula circum

(20) Excitat auditor sollicitatque metu.

Nanque nihil iuuenes animos accendere palmae

Nobilis, & validum laudis amore magis.

Hinc pudor, hinc decoris stimulat generosa cupido,

Turpe premi: pulcrum, si patiatur honos.

(25) Tunc literis studuisse iuuat, iam discere carum.

Jncipit immensus sponte placere labor.

≤page=7≥

Alter adest fructus: quod hebes doctrina reformat

Pectus, & ingenium diuite dote polit.

Saltubus in siquidem generis cum semina nostri

(30) Errarent mistis non aliena feris,

Jpsa rudes populos facundia mercurialis

Legibus induxit viuere prima datis.

Ocius ambitas subierunt moenibus vrbes,

Et pariter ritus obtinuere probos.

(35) Scilicet eloquio flectente ferocia corda,

Prorsus & hic vires expediente suas.

Tunc & in arboreis cecinerunt carmina ripis,

Totaque per partes fabula coepit agi.

Protinus vt praesens imitatae mentio vitae

(40) Posset in exemplum ruri & in vrbe trahi.

Jdque satis liquido reor insinuasse quid, aeuis

Sicut in antiquis, scenica cura iuuet.

Jndolis hinc celsae specimen dare sedula pubes

Prodit in expositis structa theatra locis.

(45) Materiae nomen, rediuiui adspectus Iesu,

Jnclyta quem nullo gloria fine beat.

Nec tamen auctoris tacitum scrutabere nomen,

Vilior hac ne res sit ratione tibi.

Jpse sui quoniam curam seponit honoris,

(50) Sit modo pectoribus functio grata bonis.

Paruit accepti voto precibusque sodalis,

Numina post erat hunc demeruisse satis.

Vos tamen offici ne more absistite vestri

Plaudere, supremus cùm sinet ora sonus.

(55) Nec quia, qui Latio donauerat ante Menandrum

Non sit, eo rapias languidiore manu.

Vt tepor, & vernae demulcet vt aura diei,

≤folio=A4≥

≤page=8≥

Commendat missus gratia mira nouos.

Spargitur in vulgus simul actio siqua frequenter,

(60) Assolet applausu frigidiore dari.

Nil sub sole recens, alias tamen addidit ansas,

Cultior historiae statque superficies.

Jamque benigna cohors, horae sonuere secundae

Signa, domo praeceps interiore subi.

(65) Libera quae extremis patet aedibus area, turbam

Excipit, hîc palmam fine memento dare.

Sed fuge, cortinae diducit vela choragus:

I, rue. dum restas, infit ibi prologus.

OCTOSTICHON MORIOnis instructi, foribus praefixum.

ANte fores quidnam restas spectare vocatus?

Janua Piërio cum fit aperta choro.

Ecquid adhuc dubitas? carmen scio poscis: at extra

Limen eas nugas chartula nulla dabit.

(5) Non didici graece, docuit me nemo latine:

Verba nec hebraea proloquor orta domo.

Perge, vel extemplo fronti complosus ineptae

Cottabus insano findet ibi silicem.

≤page=9≥

Tragicomoedia, cui titulus

Soter Gloriosus.



# Main



# 1. Prologus.

Iambici Senarij.

O Ter decora Patriciorum concio,

Eque mediocri sorte non ignobiles,

Quibus secundum stemma conciliant litterae,

Quòd in benignis hospitata mentibus

≤line=5≥ Dias Minerua functiones suggerit,

Humaniore cuius auocamine

Mulcetis acta saepe serio publica:

Vobis Choragus vniuersis sedulo

Sanis salutem dicit, optatque assiduam.

≤line=10≥ Candoris ingens cogit exemplum: quoniam huc

Vnanimis ardor allicuit spectaculi.

Quapropter illud cauit accuratius,

Ne alicubi vestram opinionem falleret.

Si fallat vsquam: lene sperans iudicium.

≤line=15≥ Nanque institutae haec actionis materia est,

Quae, praeter hoc quod integrum sibi ingenium

Deposcit, haud in qualibet tractabilis

Manu: sed alia parte tam vera ac sacra,

Ut in amorem singulos trahat sui,

≤line=20≥ Facilemque possit parere veniam, si minus

Sit eleganter, aut tractata dextere.

Quaecunque tandem eum manet sententia,

Sublimiore periclitatus in stilo,

≤folio=A5≥

≤page=10≥

Modo ad humilem sua verba demittit sonum,

≤line=25≥ In hoc amicorum obsecundans arbitrio:

Alioqui scriptis timidus in theatricis,

Quando alius alijs seruit aut placet modus.

Tam multa rerum ad inuicem discordia, &

Dissimilis adeo mentium est philautia.

≤line=30≥ Nunc agite puris (ò viri) penetralibus

Patulas per aures traditote Euangelium,

Et tempori, nostroque statui accommodum

Velut medullam bibliorum: quandoquidem,

Postquam soli caelique rector oppetijt

≤line=35≥ Mortalium dignatus exequi vicem,

Quid laetius festiuiusque quiuerat

Succedere, ac non dubia resurrectio?

Certam futuri quae nouat spem saeculi?

Ne more pecorum, ex haeresi Sadducia,

≤line=40≥ Reamur animam cum loculo decedere.

Hanc vero Soter gloriosus asserit,

Pullos sub alas, sicut ouipara, conuocans,

Vtque pelicanus sanguine suos nutriens:

Jdem ipse Phoenix morte vitam restituit,

≤line=45≥ Caelosque celso aquilae volatu transiit,

Vt carne, mundo, daemone, ac praua haeresi,

Impressione quadripartita hostium,

Pessundatis nos raperet illo denique.

Adeste proni pectore, oculis, gestibus:

≤line=50≥ Ne si seueram ruga frontem praeferat,

Pudens ephoebus peccet in scena: prius

Quàm thema facti dixerit, non fabulam.

≤page=11≥

# 2. Argumentum.

Idem genus carminis.

# 3. Actus 1.

SOtére Iesu condito subter lapidem

Excussa somno turma militum trepide

Diffugit, adsunt Magdalena, Iacobi, &

Maria Salome, parantque Christum obungere.

≤line=5≥ Nusquam reperto corpore, ablatum memorant.

In hortulani postea apparet specie,

2.

Castrum deinceps cum duo Emaus peterent,

Incognitus sese obtulit comitem viae,

Jn fractione panis inde notus, &

3.

≤line=10≥ Mox congregatos medius inter discipulos

4.

Petrus Simon fors atque Thomas Didymus

Nati Zebedaeo, iunctus & Nathanael

Mare Tyberiadis nauigabant, complacuit

Piscatus, ipse Dominus interea obuenit:

≤line=15≥ Grauíque captu interloquens discernitur.

5.

In praestituto monte Galileae dein

Cum se videndum constituisset omnibus,

Hinc in Oliuetum deuiat Bethaniae,

Jbi, vt cacumen tetigit, igneo eloquio

≤line=20≥ Hortatus omnes ad fidei constantiam:

Tandem Angelorum obsequio in astra assumtus est.

≤page=12≥

Partitio locorum theatri.

Monumentum. Hierosolyma.

Porta vel Rus. Synagoga.

Domus matris Marci, quò conueniebant discipuli.

# 4. Personae.

Primo: Recitator prologi, periochae siue argumenti, & perorationis.

# 5. Interlocutores.

Maria Magdalena. Caiphas.

Maria Jacobi. Amos.

Maria Salome. Petrus.

Gabriel Angelus. Barptolomaeus

Gillo & Romani milites Philippus

Casca Jacobus Justus

D. Maria mater Domi. Thomas.

Joannes. Nathanael.

Lucas. Osias.

Cleophas. Syba, seruus sacerdotis.

Christus apparens.

≤page=13≥

# 6. Actus primi Scena prima.

Maria Magdalena, Jacobi, Salome.

Iambicum anacreontium, dimetrum catalecticum.

MAG. AGedum piae sodales

Tendamus ad sepulcrum.

MAR. En nos tibi propinquas.

MAG. Num pixides parastis?

≤line=5≥ MAR. Hem? singulae, pretiosam

Vim balsami fragrantes.

MAG. Alacres profecto adestis,

Adhuc quidem sopori

Vos deditas verebar.

≤line=10≥ MAR. Jtan’ putas inertes,

Vt vnctione Christi

A biduo instituta

Jgnauiae vacemus?

MAG. Non adeo, verum inopinas

≤line=15≥ Natura saepe fallit:

Vbi promta licet voluntas

Infirma caro dominatur.

MAR. Humanus ille lapsus.

MAG. Quem sedulo vt cauerem,

≤line=20≥ Serae sub alta noctis

Me sobria ad precandum

Conuerti. MAR. Idem imminentem

Somnum fugauit ardor.

MAG. Nunquam tamen perinde

≤page=14≥

≤line=25≥ Jn sabbato supina

Fui, omnia experientem

Mens quassa deserebat.

MAR. Fortasse pridianus

Cor impedîbat horror.

≤line=30≥ MAG. Fieri potest, vel illud

Vexabat inaduertentem:

Quod officium haud

Praestare Domino possem.

MAR. Propiora vero dicis.

≤line=35≥ Nanque ille non vulgari

Amore te ambiebat.

MAG. Agnosco Dei bonitatem.

Quo modo etenim merebar?

Cum filiam gehennae

≤line=40≥ E morte, daemonumque

Septem manu, virûmque

Complexibus retractam,

Modum erudijt salutis.

Nec facile fabor, hunc quàm

≤line=45≥ Suspexerim vicissim.

Tam firma quem dolorem

Compago passa! quam vim!

Cum debuit reuelli!

Proin viam voremus,

≤line=50≥ Lubet iterum sacratos

Pedes, caput, pedesque

Tepidis rigare guttis.

Et lacrymis lauare,

Et osculari, & odoro

≤line=55≥ Perfundere oleo membra.

≤page=15≥

MAR. Quo currit? apud se non est.

MAG. Quin me sequimini? tarde

Nimis venitis. MAR. SA. at tu

Porro volas, quasi sis

≤line=60≥ Sublime nacta corpus.

Resiste. MAG. quid moraris?

Prope terminum ne cessa.

MAR. Pró? MAG. Quid vides? MA. Ni in vmbra

Hallucinor, tacentem

≤line=65≥ Cum lanceis cohortem.

MAG. Ah, vbi? MAR. Ambitum per horti.

Fugimúsne? MAG. Resta paullum,

Dormire nam videntur.

MAR. Quantum libet quiescant,

≤line=70≥ Numero latere nunquam

Valemus hoc agentes.

MAG. Quid ergo facimus? MAR. isthinc

Eo retrocedamus

Rupis latus ad sinistrum,

≤line=75≥ Dum sponte locum relinquant.

MAG. Statímne? MA. Simul ac ortus

Sol aërem inuehetur,

Statione prouolabunt.

MAG.Incerta coniectura.

≤line=80≥ Recurre Salome quaeso

Petroque nuntium fer

Praetorios venisse

Vt auferant Jesum,

Ruat, exitumque spectet.

≤line=85≥ MA. SA. Quando ita iubes, parebo.

Etsi via longa, faxo.

≤page=16≥

# 7. Actus primi Scena secunda.

Gabriel vnus Angelorum, progressus ad septa maceriae.

Iambici Senarij.

PLurifariam multisque nuper est Deus

Modis locutus per Prophetas patribus,

Nouissime autem filij plectro sui,

≤line=90≥ Christique Iesu, celsa cui diuinitas

Hereditatem deputauit omnium:

Per quem creauit quidquid est, & saecula.

Qui cum paternae splendor extet gloriae,

Figura pariter illius substantiae,

≤line=95≥ Virtutis vniuersa suae verbo ferens,

Purgationem detulit reatuum.

Statimque sanctae sede maiestatis ad

Dextram recliuis maior (ó) nobis: erit.

Tantoque maior, quantus heres dignior.

≤line=100≥ Nemo proinde gaudij sit immemor

Spe caelitus data beatitudinis

Clarum per alti numinis praeconium.

Nam si fefellit Angelorum sermo nihil,

Dictum Tonantis finis asseret solidus.

≤line=105≥ Signis cui vsque huc atque portentis varijs

Miraculisque illustris adstruxit fidem.

Plerisque sacri Pneumatis donum insuper

Largitus, vt suae voluntatis placitum.

Hic etsi paullo minus humilior me & meis,

≤line=110≥ In passione tempore breui apparuit,

≤page=17≥

Nunc ille Iesus singulis salutifer

Ornandus est honore iuxta ac gloria.

Cum nullius non fata gustauit vice,

Perpesque laeta morte lethum sustulit

≤line=115≥ Soluendo nempe daemonis potentiam:

Et quos tremenda seruitute presserat.

Debebat etenim vester ille pontifex

Humanitatis ideo naturam induere,

Vti benignus & efficax coram deo

≤line=120≥ Placaret intercessione eum populis,

Cum tot volutus atque tentatus malis

Victor valeret ferre lapsis subsidium.

Nec segnius se publicam hostiam obtulit,

Clamore valido lacrymisque supplicans:

≤line=125≥ Quapropter exauditus ob reuerentiam est.

Adeo fidelis nuntius leganti erat,

Et amplioris quàm Moyses laureae:

Quoniam is minister in domo tantum Domini

Fuit: Sed ipse dominus, atque proprios

≤line=130≥ Credentium in sese incolens cordis sinus.

Quapropter hodie, adhuc oportunum est, hodie,

Quae praedicauit auribus demittite.

Jugis sacerdos subito conscendet polos

Jnfirmiorum vbique misereri facilis.

≤line=135≥ Vel hic vel illic ante regnantis thronum

Veniam petentes in genu procumbere

Estote proni, fons cito vber gratiae

Absterget omni criminum vos a nota,

Et in supernam introire concedet requiem.

≤line=140≥ Inde exulabunt vrbe ciues in Solymis,

O pertinax & progenies non credula:

≤folio=B≥

≤page=18≥

De pristina nec quid remittens indole,

Promissus orbem cum redemit Messias.

Grauiora proinde scelera designauit auis

≤line=145≥ Quos obstinatae idololatriae iugum

In vasta eremo per hiemes quater decem

Caelo execratos mille multauit nexibus.

Quando tabellas legis exarante duce

Conflauit auro totus Israel vitulum,

≤line=150≥ Vel cum rubentis ductus aequoris vado

Tendens in aruum lactis & mellis ferax

Pelusij desiderauit fercula.

Iudaea tali natio sata propagine

Immane non satis arbitrata flagitium

≤line=155≥ Sotera miris excruciasse doloribus,

Sic vt sacrati capitis infra verticem

Adusque talos vnda flueret sanguinis,

(Scatebra presso quanta subsultat mero)

Etiam poposcit Pontium abiectissima

≤line=160≥ Daret cohortem, quae sepulti sub petra

Monumenta vigili clauderet custodia,

Ne fors sequaces (stulto quod persuaserant)

De nocte furtim corpus hinc sustollerent,

Famamque late spargerent prolem Mariae

≤line=165≥ Noua resurrexisse vita a mortuis,

Primoque peior fieret error vltimus.

Nihil grauatus ille permisit, subito

Rupem coronant vndiquaque milite,

Ingensque saxum fauce surrigunt specus,

≤line=170≥ Contigua cuius latera signant desuper.

Secura tali mystica secta praesidio

Discessit, alius alio, ad repotia.

≤page=19≥

Quid inuidorum techna? quid contra Deum

Profecit inita saepe consultatio?

≤line=175≥ Cuncti (en) profundo turgidi somno iacent,

Romana nusquam cura, nullae vigiliae.

Hos (vt merentur) panico promiscue

Procul tremore dissipatos exigam,

Regnare numen hoc vt eiulent solo.

# 8. Actus primi Scena tertia.

Magdalena, Gabriel Angelus, Gillo & Casca.

Vt supra.

≤line=180≥ O quàm serenum Titan ostendit iubar?

Quasi alius, ac qui nuper abscondit radios.

ANG. Heus, heus inertes administri nequitiae,

Quos sempiternus tartaro dicat stupor,

Quousque stertitis? quid hoc socordiae est?

≤line=185≥ MAG. Audire vocis videor e loco sonum.

ANG. Quod si non olim aedenda vos sententia

Damnaret, hodie(tempore etiam gratiae,

Rebusque laetis ) sisteremini infero.

Exurgite, ite daemonis ludibria.

≤line=190≥ GIL. Quid sic ô Casca pungis auersum gladio?

CAS. Rides? an aliquid tale sentis somnians?

ANG. Victoriosae noscitis robur crucis?

GI. Prô Jupiter: quem cerno: vae misero mihi. AN. heus,

Eia, apage perdita natio. CAS. Eheu vulneror, ah?

≤line=195≥ Albis quis hic totus nitens amictibus?

Hei hei? iaculatur igneas in me faces:

≤folio=B2≥

≤page=20≥

Tremulamque plausu passuum terram quatit,

Etiámne tonitru terribilissimus increpat?

AV. Fuge moribunde. CAS. parce, parce, profugimus,

≤line=200≥ GIL. Laedor, ío: parce, nil mali commisimus:

Conducta nostra vigilia est stipendio.

CAS. Hem Gillo, quemnam reris esse? G. Roga vt lubet,

Donec medentis indigebo dextera,

Responsa reddere mens mihi non suppetet.

≤line=205≥ Nam paene plagis mille fossus occido.

CAS. Solúsne? neuter alteri improperauerit.

# 9. Actus primi Scena quarta.

Magdalena, Maria Jacobi, Gabriel Angelus.

Iambicum dimetrum cum dimetro anacreontio.

POstquam frequens pedum strepitus,

Fremitusque silet loquentum:

Pergamus, Euge, militum

≤line=210≥ Nemo remansit, at quis

Monumenti ab ostio lapidem

Nobis reuoluet? MAR. vnà

Amoliemur, plurium cuncta enim

Virtute onus leuatur.

≤line=215≥ MAG. Te praeterit imbecillitas

Sexus, ehodum, remotu’st

Scrupus. MAR. quo pacto? MAG. respice

Saxum procul volutum.

MAR. Bene habent adhuc prooemia,

≤line=220≥ Jnfer gradum profonde.

≤page=21≥

MAC. Papae. MAR. qui sic percelleris.

MAG. O Maria, nulla Christi

Heic inuenio vestigia:

Iuuenes duos, sed intus

≤line=225≥ Stolis decoros candidis.

ANG. DEXTER. Quem quaeritis mulieres?

Nolite tam expauescere.

MAG. Jesum (ô) Nazarenum.

GAB. ANG. Cur quaeritis, qui viuus est

≤line=230≥ Cum mortuis? haud est hic.

Surrexit, en locus quo eum

Posuere. Nunquid estis

Vaticinij parum memores?

Oportuisse Christum

≤line=235≥ A conuictore traditum

Jn vincla Iudaeorum,

Pendere tresque post dies

Exurgere e locello?

Quapropter ite, & asseclis

≤line=240≥ Euangelium referte,

Quoniam vos antecedet in

Galilaeam, ibi videndus.

MAR.IAC. Terricula mira, non queo

Jncolumis hic manere.

# 10. Actus primi Scena quinta.

Maria Magdalena. Christus in specie hortulani.

Iambici senarij cum dimetro interserto.

≤line=245≥ MAG. O Christe praesens languidis solatium

Cur nunc ademtus es pauidae?

≤folio=B3≥

≤page=22≥

Ad quem refugiam exanimis horrore & nouis

Concussa spectris funditus?

O dulcis olim Domine? oh? hoccine illud erat:

≤line=250≥ Jd vero (iam recordor) erat:

Quod in Simonis quando leprosi aedibus

Supra recumbentis caput,

Nardum profudi fracto alabastro pisticam,

Ad murmur infrementium

≤line=255≥ Dixti patronus, sinite, nec molesti ei

Este: obsequium nam praestitit

Bonum, occupans superstitem me inungere,

Si fors sepulto non daret,

Neque do, proin non prosequar absentem lacrymis,

≤line=260≥ Tot pignorata beneficiis?

Stat immori ploratibus, loco, & malis.

IE. CHR. Age mulier. MAG. Hem? quis hic adest?

Ah hortulane. IES. Quid impotenter te excrucias?

MAG. E conditorio Dominum

≤line=265≥ Quoniam meum tulere, verum tu pariter

Me affligis, amabo monstra vbi

Locaueris. IE. Maria. MAG. Magister, oh Domine?

Tristis venustas spiritus?

Dignosco te, libóne sanium pedibus.

≤line=270≥ IES. O Magdalena quid paras?

Caueto me contingere: Non adhuc quidem

Jn Patris eleuor thronum.

Sed vade perfer ceteris: quod ad Patrem

Meum, Patrem vestrum omnium,

≤line=275≥ Deum meum, Deumque vestrum, propediem

Ascendo. MAG. Prô? disparuit:

Bene famulam dimittit in pace: Ex quo sum

≤page=23≥

Salutis auctorem intuita.

Eo, atque gesta, visa simul ex ordine

≤line=280≥ Narrabo memoriter vndecim.

# 11. Actus secundi Scena prima.

Maria, Joannes.

Iambicum dimetrum.

MA.O Dulce noctis somnium?

Si vero somnium fuit, &

Non vera prorsus visio,

Quanto frui voluptiae

≤line=285≥ Miserae dedisti munere?

Jam delibutum gaudio

Cor e malis repullulat,

Vt cum recens arentia

Vos mane tingit germina.

≤line=290≥ IOAN. Quid hoc genitrix maxima

Verosimilis spectaculi?

MA. Mi fide custos virginis

Visus sub auram filius.

IOAN. Adeon amoena se tibi

≤line=295≥ Jmago mater obtulit?

MA. Non, si loquar caelestium

Linguis, ô care, differam.

Vix me silenti tempore

Pronam quieti straueram,

≤line=300≥ Cum mira species turbidae

Coram ante sensus paruit.

IOAN. Exspecto. MA. Fulgenti meus

In pompa lesus prodijt



≤folio=B4≥

≤page=24≥

Archangelis ducentibus

≤line=305≥ Per plena loca caliginis.

Quacunque pes grassantium

Incessit, obscurum nouo

Chaos refulsit lumine:

Adusque portas inferi.

≤line=310≥ Hic primus anteambulo

Valuas propulsans impetu,

Clamauit altum: attollite

Vectes, ô, vestros principes.

Rex introibit gloriae.

≤line=315≥ Ad Regis aeterni titulum

Nostrae parens originis

Cum patriarchis subsilijt.

IOAN. Jucunda memoras. MA.non secus,

Quàm seruus emissus manu,

≤line=320≥ Reúsue liber nexibus,

Alacritate gestijt.

IOAN. Quid ad haec tenebrarum potens?

Nihil ille contra dixit, aut

Hostile fecit? MA. Ocyus

≤line=325≥ Antro barathri contumax

Vocem tyrannus extulit.

Quis iste Rex illustris est,

Qui claritatis fulmine

Praestringit oculos insolens?

≤line=330≥ Quid hic viro negotii?

Abscedat in suas domos,

Jbi se iactet, ac fero

Conuexa regna temperet.

Haec mussitantem praemij

≤page=25≥

≤line=335≥ Duces reuellunt de solio,

Nudumque fuga satellitum,

Ligant catenis flammeis.

O qualis aura iubili

E limbo auerni increbuit,

≤line=340≥ Cum raptor orbis in suas

Jnermis incidit plagas!

IOAN. Non hoc profecto de nihilo

Ostensa. MA. sic existimo.

Repente ouantem immunium

≤line=345≥ Secuta pone frequentia.

Hanc quando longinqua via

Abduxit, vltra & Armenios,

Ibi paradisi Roscido

Seposuit in viridario.

≤line=350≥ IOAN. Perquam venusta suggeris,

MAR. Paean triplo venustior,

Quem concinebant interea.

IO. Meministin? Ma. ex parte. IO. obsecro, dic.

MA. O festa mire nunc dies?

≤line=355≥ O numen immense pium?

Quod a profundo carceris ex,

Audire non grauatus est.

Preces recepit supplicum

Humana passus supplicia,

≤line=360≥ Christus triumphali manu

Sibi subegit omnia.

Populus sedens in nubilo

Praegrande lumen vidimus,

Jn noctis vmbra conditis

≤line=365≥ Affulsit ipsa claritas.

≤folio=B5≥

≤page=26≥

Laus sit Patri, qui Filio

Jn vnione Spiritus

Jdem relictum credulis

Descripsit in polo chorum.

≤line=370≥ Illinc reuersus ad caua

Petrae videbatur antea

Mortale corpus indui.

IOAN. Forsan resurget ergo, ni

Surrexit. MA. id spero quidem.

≤line=375≥ Nam posita linteamina

Et sindonem seorsum, ais,

Spectasse proprijs oculis.

# 12. Actus secundi Scena secunda.

Lucas, Cleophas, Christus.

Iambici trimetri & dimetri.

LVC. PRofecto rite Cleopha nobis hoc

Est institutum. CL. quidnam ita?

≤line=380≥ Primum duo quòd inuicem noti, sumus

Vnanimiores in via.

CL. Recte. LV. alterati quippe sermonis vice

Plus mutuo oblectamus, ac

Si forsan impare proficiscentes numero

≤line=385≥ Rixando non sapiamus idem.

CL. Argutus es. LV. Sic audio solere qui

Telluris obeunt plurimum.

Si quando videant velle collegas fieri.

Modo hunc modo illum posteris

≤line=390≥ Mutant diebus, aequa cuique stet vt fides,

≤page=27≥

Crescatque familiaritas.

CLE. Hem? tam venusta oratione me facis

Rapi pedestrem curriculo.

LVC. Deinde, quoniam functione pro pia

≤line=395≥ Hanc poscimus prouinciam.

CLE. Villam putas. LV. Sic nempe, castellum Emaus,

Quo nostra Susanna decubat.

CLE. Sane benigna semper erga omnes fuit.

LVC. tanto proin propensius

≤line=400≥ Mulcenda sanctae monitionis obsequio.

Nam si fidelium Dominus

Misereri, & animos imbui voluit sophia,

Quo quaeso poterimus officio

Pensare eam, quae(dum valetudo dedit)

≤line=405≥ A rure in vrbem prosequens

Aerarij fauore palantes aluit.

CL. Jnsigne meritum nominas.

LV. Is vero caritatis ardor, hanc toties herus

Largitionem consuluit.

≤line=410≥ CLE. Oh? mentionem tempori inijcis. Quid est

Quod spargitur? surrexit herus?

LV. Jta autumant pleraeque, nisi quod Apostolis

Non adeo fit verosimile.

CHR. Mortale quanquam sic sit acceptum genus

≤line=415≥ Vt assidue pro erroribus,

Jnstem piorum, continere tamen nequeo

Quin, sicubi conuenere duo

Jn opus Patris, repente me in eorum medio

Statuam loquelae interpretem.

≤line=420≥ CLE. Atqui quid illo sensit Hebraeis ferens?

Templum hoc statim dissoluite:

≤page=28≥

Post tres eadem mole luces erigam

LV. Ita me propitius respiciat,

Vt distrahor, pendensque stricte ex animo

≤line=425≥ De sene tandem dixerit.

Eo amplius, quod paulo prius quàm passus est

Jam propior Hierosolymis

Quosdam auocans, secreto coepit eloqui

En scandimus in Ierusalem,

≤line=430≥ Tradetur hominis filius ordinis sacri

Primatibus, Scribis simul.

Quem degrauabunt mortis ad sententiam

Prodentque porro gentium

Et conspuendum & verberandum praesidio.

≤line=435≥ Adde crucis immanissima

Exempla: At ipse post secundum crastinum

Resuscitabitur vibius.

CLEO. Exorbitanti tale duci Carthagine

Vulgo irrogatur supplicium.

≤line=440≥ LV. Ah? quemnam Jesus e salutis semita

Seduxit? ô crudele odium!

Jncensa quod non facinus audet iniquitas!

**CH. Aggrediar obiter inscios.**

LVC. Si iure litem persequi vix lex sinit,

≤line=445≥ Jniuria hominum neutiquam.

CHR. Vtrique fauste cedat itiner ô viri.

CLE. Bona ominare.LVC. Nos tibi

Jtidem, lubet ne progredi recta? CH. lubet

Leuare vobis taedium, hem?

≤line=450≥ Quid ambulando contulistis, quod minus

E fronte hilares videmini?

CLEO. An tu exterorum solus vrbem deserens

≤page=29≥

Scitare quid ijs diebus in

Ea sit actum? CH. quid? CL. de Jesu a Nazareth

≤line=455≥ Adhuc nihil explorati habes?

CH. Dic vero. CL. praestans iste vates extitit

Miraculis & eloquio:

Liquitque dubium saepe, num deo fuerit

Populóue commendatior.

≤line=460≥ Ei sacerdos creber & notarius

Suspendio attulere necem.

Nos vero spes (heu vana) fouerat quoniam

Redemtor Israel foret.

CHR. Non esse qui scis? LV. rite ais, nam post nefas

≤line=465≥ Tantum redit trinoctium.

Haec praeter, & hodie feminarum quaepiam

Conterruere nos nimis:

Quae cum crepusclo dum sepulcrum viserent,

Reperisse corpus abnegant:

≤line=470≥ Sed angelorum cominus spectasse duos

Qui viuere Christum asseruerant.

CH. Jbi vos, quid? LV. aliqui iere monumenti ad locum,

Ceteraque quidem conformiter

Renuntiarunt comperisse, eius nihil.

**≤line=475≥ CH. Sic estis ergo increduli,**

Vel obaudientes ad sonum prophetiae,

Vt vos aliqua subterfugiat

Oportuisse Christum id omne perpeti, &

Jntrare sic in gloriam?

≤line=480≥ LVC. Jta liquido non comprehendi, sed velut

Per speculum & in enigmate.

**CH. Hic agnus est, qui seruitutis exitum**

Semel immolatus praestitit.

≤page=30≥

Hunc aenei serpentis expressit typus,

≤line=485≥ Cum sauciatos toxico

Affixus alte iuuit aspectu coluber.

LV. Quod toxicum tandem putas?

**CH. Delicta mundi, quae libenter sustulit**

Seipsum offerens vice populi,

≤line=490≥ Cuius sacerdos non caducus hostiam

Jn sancta caeli se euehet.

Nam morte plexus, atque vatis instar ad

Ionae intra (terrae) viscera

Triduo latens, Hieremiae effecit ratam

≤line=495≥ Vocem: Super Jsrael nouum

Implebo testamentum, & in Iuda domo

Mea placita mentibus inseram.

CL. Vt eleganter omnia & vere. CH. vlterius

Dauidis ore persequerer,

≤line=500≥ Sed me institutum longius vocat viae:

Valete. LV. Oh hospes? Quo properas?

CHR. Hîc meta vobis. LV. Jtaque nobiscum mane,

Non cernis vt lux vespero

Decedat? CH. Ohe. LV. abs tam praescio mysterij,

≤line=505≥ Nisi satur, auelli haud queam.

# 17. Actus secundi Scena tertia.

Cayphas, Casca, Gillo, Amos.

Iambici Senarij.

AIn ô vero Casca tale prodigium

Tibi accidisse? CAS. Non, Caypha, si decem

≤page=31≥

Mihi ora sint, vel Tullij facundia,

Vel longa seram lux adusque vesperam,

≤line=510≥ Sermone possim consequi, Quantus tremor

Vel qualis omnes horror occupauerit.

CAY. Visósne manes certum habetis? CAS. neutiquam

Profecto manes, tum propitios sentiat,

Quicunque vanos retur: Obstupeo metu,

≤line=515≥ GIL. Quoties recordor, quàm feroce spiritu

Sonoque nos terribilis excitauerit.

AM. Quis? CAS. Daemon ingens, aut minister numinis,

Fulgebat etenim Veneris astro clarior.

GIL. Vsque adeo vt oculos singulorum obtunderet.

≤line=520≥ Quin porro verbis increpabat, non pudet

Miseri ob receptae dedecus prouinciae?

En positus ille Christus, e vestro sinu,

Vlnisque paene (& integris signaculis)

Rediuiuus inter ambulat superstites.

≤line=525≥ Respicio, mecum quisquis expergiscitur,

Jamque reuolutus cernitur specu lapis:

Humuna nusquam forma, nullae reliquiae.

CAY. Insueta narras. GIL. Visa sub pedibus quoque

Salire tellus. CAS. Nempe, denique crebrius

≤line=530≥ Ac nuper alta cum pependit in cruce.

Quatiebat ilico membra continuus tremor.

CAY. Num te febris agitabat? CAS. Irrides? CA. Rogo,

Vel noctis aër te rigens perstrinxerat?

CAY. Fortasse, namque totus algebam gelu.

≤line=535≥ Quidquid ferebat casus, haud meliora morans

Iussus volensque memet eieci in pedes:

Nec retro spectans, nec fugae exspectans comitem,

Tam insana mentem excusserat trepidatio.

≤page=32≥

AM. Haud militare praedicas. GILL. facile quidem

≤line=540≥ Securus hoc tam grandia loqueris loco.

Praesentis animi quis sit irato deo?

Simul stupentes illud externauerat,

Ratione quanam ratio reddi praesidi

Quiret. CAS. Jo Mauors! inde periculum ingruit.

≤line=545≥ AM. Vestra patratum quo modo culpa feret?

Obrepsit oculis somnus ignaris semel.

CAS. Odiosa ducibus post malum excusatio.

GILL. Ergóne nostra tandem eo fortuna recidit,

Vt hactenus non contubernij infimi,

≤line=550≥ Trudamur e castrensibus cum ignominia?

Quae nos domus, quae patria extorres alet?

CAS. Vbique forte premium offertur viro.

CAY. Non hac necessitate vertetis solum,

Si quid mei praestare vultis arbitrij,

≤line=555≥ CAS. Equidem, minore si licet discrimine.

CAY. Licet. CAS. cedo dum, nanque me mirabili

Amoenitate vestra ciuitas reficit.

CAY. Sic accipe, hostis legis ac dei fuit

Ter impiatus ille Christus, qui nouae

≤line=560≥ Rumore sectae pristinos conatus est

Abolere ritus. CAS. fama sic tulit, & fuit.

Accommodari verba personis decet.

CAY. Nunc maius aliud, simplicem quod alliciens

Secessione populum, & esse rex voluit,

≤line=565≥ Caesareae sic maiestati se ingerens.

Quapropter illum iure Pilatus neci

Deuouit. AM. hominem mundo & aetheri grauem.

CAY. Rursum mouendo idoneus tumultui,

Occasionem opperiebatur callide,

≤page=33≥

≤line=570≥ Qua posset arcas inuolare ciuium,

Communia omnia omnibus fieri imperans.

AM. Haereticorum techna, praetexendo fidem

Direptioni prorsus & predae inuigilant.

Et vos o Casca destinabat hic furor

≤line=575≥ CAS. Quo pacto? AM. quippe rebellionum principes

Praesidia primum e medio curant tollere.

CAS. Plerumque. CAY. turbam mox repressam fingite,

Vos Claudius deleret vt culpae reos.

GIL. Potiora nobis ominare. CAY itaque merito

≤line=580≥ Exanguis etiam nomen & titulum odimus.

Hunc si sequaces redditum vitae serant,

Per vulgus iterum diffluet contagio.

Jdeo rogamus. CAS. Quid. CAY. velitis spargere

Passim, suos venisse noctu, & clanculum

≤line=585≥ Corpus tulisse. CAS. Rémne suppressam satis

Prodemus, & nos? CAY. ponite ex animo metum,

Nostra interest purgare factum praesidi.

Denus cuique dabitur insuper aureus.

CA. Quid Gillo ais? CAY. Non expedit vltra quaerere.

≤line=590≥ Heus Malce adesdum. CAS. at vereor. CAY. vmbrae imaginem.

Summus sacerdos atque Scriba negotium

Auctoritate sustinebunt, denique

Responsa sunt non pauca, scilicet biforem

Patuisse petram: nónque cognitum prius

≤line=595≥ Subesse fraudem, parte quam auersa ab oculis

Cadauer eruere, vel asseclas eum

Magiam eruditos euocasse carmine,

Dum vos perennis arte stupefecit sopor,

Et alia multa. Eho: sume. GIL. Pontius tamen

≤line=600≥ Nequid resciscat. CAY. Quid requiritis fidem?

≤folio=G≥

≤page=34≥

Nil iusiurandum oportet interponere,

Silentium est, vbi mutua conscientia.

CAS. Vale Caipha. CAI. Valete, sed pacti memores.

# 18. Actus secundi Scena quarta.

Lucas, Cleophas.

Alcmanium dactilicum tetrametrum acatalecticum, praeponitur Asclepiadaeo
& Pherecratio.

LVC. PRô clemens Domini pectus Iesu!

≤line=605≥ Communes quoniam non renuit dapes

Conuiua vnus adire.

CLE. Nos vero miseri & lumine coeci

Inter quos medius sedit, & inscios

E uestigio liquit.

≤line=610≥ LVC. Iam praesens fuit. CLE. Hem? siccine raptus?

LVC. Sed durum minus hoc, & tolerabile,

Postquam viuere certum.

CLE. Assertoris ego non egeo vltra,

Nam vultum ad faciem vertit, & alloquens

≤line=615≥ Se gessit popularem.

LVC. Quod non officium ostendit amantis!

Ambobus Cereris fragmina diuidens

Sacre pauit vtrunque.

CLE. Speranti, reliquum defuit vnum,

≤line=620≥ Vt, quod pactus eras, nec nimis abnuit,

Explanaret operta.

LV. Num desiderio hoc perfruar vnquam?

Quod si contigerit, nemo beatior

≤page=35≥

Grates panget Olympo.

≤line=625≥ CL. Non iccirco iterum viuit, opinor,

Vt non se reliquis praebeat, & pari

Jnstinctu expleat omnes.

LV. Accedo, atque diem cernere glisco

Jllum, quo rediens nos saliente fons

≤line=630≥ Jn vitam riget haustu.

O quantus penitus ardor edebat.

Fibras, cum gradiens prisca recluderet

Pulcro scripta tenore!

CL. Quocirca celeres vnde profecti

≤line=635≥ Vertamur, prius ac ille refrixerit.

LV. An sic reris honestum?

CL. Prorsus, quandoquidem, vt insidiarum

Seri est indicis haud optima gratia:

At suspectior idem,

≤line=640≥ Succedente ita re nunc satagendum,

Jnuidisse alijs ne videamur hunc

Nuntium, Lucas, bene suades.

# 19. Actus tertii Scena prima.

Christus solus.

Iambici Senarij.

ADsum triumphans de superbis Manibus

Orcique regno, inuisa quo rebellium

≤line=645≥ Latet Angelorum longe ab arce poli legio.

Sed non ita adepto ibi tropaeo glorior

Legationem Patris obijsse fideliter,

In posterum quam sollicitus de discipulis,

≤folio=C2≥

≤page=36≥

Attendo, ne quis cum diabolo exorbitet

≤line=650≥ Eoque nunc intentius: quod vt prius haud

Pauci malorum in aëre haeserunt genij,

Qui continenter insidiantur terrigenis,

Haec ne, refractis post auerni carceres

Peruersitate mota conspiret manus

≤line=655≥ Aliquem meorum omni impugnare machina.

Jbo, atque praesenti imbuam animos antidoto

Vt me videntes praesto teneant firmi apud

Se: quod Deus Dominusque viuo in saecula.

# 20. Actus tertii Scena secunda.

Maria virgo, Maria Magdalena, Maria Salome.

Iambicum anacreontium.

QVando foras regressus

≤line=660≥ Hic tuta solitudo,

Aísne Magdalena

Mihi tibique dulcem

Apparuisse Iesum?

MAG. Sic, ô veneranda, dixi.

≤line=665≥ Prius habitu hortulani,

Hinc propria in figura

Sese obtulit videndum.

Dein cum reuerteremur

Occurrit, ac auere

≤line=670≥ Nos iussit vniuersos.

Extemplo gaudium me

Mistusque corripit horror,

≤page=37≥

Ita dum stamus silentes

Jpse interim recessit

≤line=675≥ MAR. Sed quis status erat euntis?

MAG. Diuinus, adeo circum

Fulgebat, atque multo

Augustior vadebat.

MAR. O magna vis Tonantis!

≤line=680≥ Post fata filium quae

Restaurat. MAG. illud vnum

Admiror, ecquid omnes

Tam vera nuntianti

Fidem abrogant clientes.

≤line=685≥ MAR. Noli aestimare tanti,

Si luce destituti

Sublime nil capessunt.

Quin id magis voluta,

Quod fratris ad sepulcrum

≤line=690≥ Cum Lazari veniret

Jngensque turba multis

Gemeret situm querelis,

Dixisse, dormit, & mox

Marthae precibus sororis

≤line=695≥ Donasse quatriduanum.

Plus hoc Pater supernus

Solamen ob piorum

Jn filio nouauit.

MAG. Atqui fuisse phasma

≤line=700≥ Corpusque inane membris,

Tangi quia abnuebat,

Plerique plus sequuntur.

MAR. Eodem profiteor ore

≤folio=C3≥

≤page=38≥

Non phasma tamen nec inane

≤line=705≥ Fuisse, gloriosum

Sed, inclytumque corpus,

Quod nullus inquinata

Manu tenere posset.

MAG Prô verisimile narras.

≤line=710≥ Talem profecto montis

Fastigio micuisse

Apostoli recensent.

MAR. Eiusmodi per omnia

Qualis, quantúsque nube

≤line=715≥ Inuectus orbis olim

Sententiam recludet.

MAR. SA. Tecum tamen Ioannes

Adimit securitatem,

Quoniam si herus reuixit

≤line=720≥ Tam feruide de amatis

Primo obuiasset, aut ei,

Mentem daret fidelem,

Vt crederet leuatum.

MAR. Homo est, Dominumque quamuis

≤line=725≥ Ardens colat vicissim,

Adhuc fide laborat.

Idque esse censeo caussae

Meus quod hos Iesus

Secedere in Galilaeam

≤line=730≥ Mandauit, MAG. Oh! id inquam.

MAR. Vt pectora haesitantum

Arcana Bibliorum

Doceret, atque sanis

Formaret institutis.

≤page=39≥

≤line=735≥ MAG. Oracla fare. MA. Proinde

Jn concionem euntes

Haec conferamus, atque

Jteris diem notemus.

# 21. Actus tertij Scena tertia.

Petrus, Barpt. Phil. Christus.

Scazontes duo, & totidem senarij.

PET. TEstor parentem Christi Iesu in id fratres

≤line=740≥ Dominum reuersus in suburbio ostensum.

BARPT. Dixere & illae, sed parum dignae fide,

Delirium nam mulier, vt verum aestimat.

PET. Verum perinde praedicant duo nostrûm

Quibus in petitam socius accessit villam.

≤line=745≥ Proinde amici (exilis etsi grex sumus)

Nil ambigendum, iussus ingratos moneo

Firmoque vos, vt sentiatis hoc ipsum.

BARPT. Quisnam silenti limen intrat huc passu?

**CH. Saluete, vobis pax sit & concordia,**

≤line=750≥ Quanquam Angelorum resonet in caelo melos,

Symphonia mentium Patri magis dulcis.

PHI. Ehem, quis es? CH. Fiducia cor implete

Ego Christus, ecce vester omnium Dominus.

BA. Heu phasma. phasma? PHI. Spiritus.. BA. Spectrum, exanimis

≤line=755≥ Jmago. CH. quid turbamini? quid in pectus

Varias vocatis cogita tuum formas?

O corde duri, meque coram increduli!

Adspicite vero quamlibet manus, pedes,

Quin insuper palpate: nanque ego ipsus sum.

≤folio=C4≥

≤page=40≥

≤line=760≥ PHI Oh? itáne prorsus res se habet, vti contemplor?

CHR. Quicunque viuunt spiritus, inanis est

Substantia membris, carne non constans, neque

Ex osse solido, vt iam me habere sentitis.

PET. Tangendo quisnam te magister explorat?

≤line=765≥ O Domine. BARPT. Hui, prae gaudio impos efficior

Animi. PHI. Vacillo, nec satis queo credere. CH. Ah,

Generatio parum fidelis & praua?

Quousque ero vobiscum? an haec feram rursus?

Nihílne superest manducari quod potest?

≤line=770≥ PHI. Hoc commodum poposcit, en mellis fauus

Assique frustum gobij: velis vesci,

Nostraeque probrum fragilitatis auferre.

**CH: Recte Philippe, Nunquid aliud exigis?**

Fragmenta sume. PH. et BAR. O lenis in finem Domine?

≤line=775≥ Jgnosce quidquid inscienter admissum,

Vel est omissum, non resipiscimus sero.

Mortalium etenim huiusce minime prodigij

Sensus capaces obstupuerunt hactenus.

CHR. O grex Patri dilecte, Filio care?

≤line=780≥ Expende verbi veritatem: eò vergebant

Taliaque paene fuere dicta, cum viuus in

Vobis agebam, sicut absolutum adhuc

Aliud genus carminis, nempe Iambici senarij.

Stupetis. Atque vt a Moyse mutuer

Exordium: Quid ille Deuteronomio

≤line=785≥ Signauit aliud, in hanc loquens sententiam:

Eis prophetam suscitabo(inquit Dominus)

E sede media fratrum & agnito genere,

≤page=41≥

Similem tui: Per cuius os mentem meam

Effabor, hunc quicunque ne auscultauerit,

≤line=790≥ Deperdet animam (sospite populo) suam.

Rursusque velut popularium praesagiens

Duritiem, in alto vita pendebit tribulus

Manifesta ligno, non aliter ac ignei

Serpentis aestro nuper ictis, neque tamen

≤line=795≥ Credent salubrem: tanta caecitas erit.

BAR. &. Nos vero kirie illuminari coepimus.

Mysteriorum accipite intelligentiam,

Hariolus eadem tempestate Balaal,

Cum patriis benediceret tentorijs,

≤line=800≥ Nónne vehementer raptus ecstasi intulit?

Excrescet olim virga in Israel potens,

Cui terra Idumae grata erit possessio.

De me ne cuncta personant vaticinia?

Audite saxis obrutus quid Hieremias

≤line=805≥ Prospexit, oris Spiritus nostri & Dominus

Christus prehendi debet ob omnium vitia.

Jdemque Daniel nominatim commemorat.

Quis vero tandem plenius vel planius, ac

Jsaias ille videntûm facundissimus?

≤line=810≥ Futura qui non visus est praedicere,

Sed vt modo comperta conspectaque oculis

Colore viuo pinxit & aeternis literis:

Rorate caeli desuper, nubes pluant,

Largum recludat fertilis tellus gremium,

≤line=815≥ Mox germinabit saluatorem & iustitiam.

Radice Iessae virga surget florida,

En virginis concipiet vterus, & pariet

Prolem tacita, absque dolore parturientium,

≤folio=C5≥

≤page=42≥

Quam nuncupabunt principes Emmanuel.

≤line=820≥ Cognoscet asinus & bos auctorem suum.

Puer suaue nuntium feret pacis.

Diuinitus pollebit: & scitantibus,

Arcana doctor pandet admirabilis.

Jtaque superno praesidenti carus erit,

≤line=825≥ Vsque adeo, vt ingens mandet humeris imperium:

Praeesse gentibus, atque leges figere,

Ferire terram verbere eloquij sui.

Non gratia mouebitur, nec aurium

Sensu, sed aequo iure tuebitur bonos.

≤line=830≥ Etenim in id vnctus, spirituque Dei satur

Placabilem annum praedicabit Numini,

Et vltionis voce conuersa diem,

Tunc cum creator corde paenitentibus

Nefas remittet, atque vinctos expediet,

≤line=835≥ Vt stabiliantur qui tremebant in Sion.

De monte tanquam scissùs absque manu lapis,

Lapis angularis, insuper summi pretij,

Se reprobantem per minuta conteret.

PHI. Praeceptor alme, dispudet, immo nos piget,

≤line=840≥ Taedetque vitae, ob pristinam ignorantiam.

CHR. Manete, firma signa venturi edidit,

Vt praeualentem ostenderet etiam extrinsecus.

Aures aperiet surdo, & adspectum indigo,

Ab increpante neutiquam auertet faciem.

≤line=845≥ Praebebit os sputo, & genas vellentibus:

Nudumque corpus vsque percutientibus,

Non plaga, nusquam liuidum obligabitur

Vulnus, nec arte neque oleo fouebitur.

Sanabitur leprosus, ac a vindice

≤page=43≥

≤line=850≥ Proiectus: vltra, sicut ouis ducetur ad

Caedem, & cum iniquis deputabitur medio

Loco, interim ipse tot excruciatus mortibus

Durabit agni more mansueti silens.

An aliquid horum protulit non actum ita?

≤line=855≥ Quidnam reliqui nesciénsue praeterij?

PET. & alij. Ne punctum ô minimum, celse Domine. Profecto tu

Nostris profunde impressus es languoribus.

CH. Haec ad salutem cuncta vestram scripta sunt,

Vt illud, ecquis iste formosus stola,

≤line=860≥ Jn copia qui fortitudinis graditur?

Quis suscitauit iustum ab orientalis plaga?

Respondet idem, nempe Dei fungens vice,

Ego Dominus, qui primus & nouissimus.

PET. & alij. Prô confitemur. CH. Conuenit sic credere:

≤line=865≥ Jn ceteris Psalmista concors harmonia,

Fodere, ait, manus pedesque: dein mea

Recensuerunt ossa, nónne plus canit?

Non derelinques eius animam ad inferos,

Videre nec permiseris Sanctum tuum

≤line=870≥ Corruptionem, & vt sit istorum nihil,

Afflata pijs suffecerit sapientia.

Monitionis illa principio suae:

Quo pacto narrat de impijs! quàm perfida

Contentione destinent me persequi!

≤line=875≥ Quî dormis igitur, expergiscere anime mi,

Exurge a mortis nocte, & i, me lumine.

≤page=44≥

# 24. Actus tertij Scena quarta.

Philippus, Joannes.

Iambici senarij misto anacreontio.

REs foeda, quosdam in tam solenni laetitia

Non continere se intus.

Vel hic Jacobus, tantus inter compares

≤line=880≥ Virtutis aestimator,

Jnebriatus vltimae philotesio

Nuper cratere cenae,

Quàm deterebat sancte, in os escae nihil

Sese antea admissurum,

≤line=885≥ Quàm Rabbi reducem mortis a victoria

Jntuitus esset, hem? nunc

Jpso potitus, quaeso vbi apparet. Itáne

Repente fastiditur?

IOAN. Quid hoc Philippe, quod de amico mussitas?

≤line=890≥ PH. Hui? sic eras propinquus?

Quonam exijt cognatus obsecro tuus?

IOAN. Nil certo referre possum,

Nisi quod haud vulgariter torquebat eum:

Thomam desiderari.

≤line=895≥ PH. Aliquídne tale questus est? IO. Mî, & pluribus

Hero vsque disserente.

PH. Ea itaque tantum occasione cessit, vt

Reducat ἀκρωατήν.

IOAN. Opinor. PH. Ergo triste iudicium reuoco,

≤line=900≥ Nam protuli imprudenter.

≤page=45≥

# 25. Actus tertij Scena quinta.

Iacobus Justus, frater Domini, Thomas Dydimus.

Iambici senarij, ceu trimetri cum dimetris.

IAC. Nunquámne Thoma pertinaciae modum

Statues? THO.Itan’ vesanus es

Amore, vt illum esse rediuiuum semines?

IAC. O dux Iesu spiritus,

≤line=905≥ Quousque mentis impoti errorem sines?

THO. Quid vota pro me concipis?

IAC. Pro te ne fundam vota, qui verno similis

Flori repente deficis?

Tanti eruditum voce prophetae decuit

≤line=910≥ Fructum ampliorem gignere.

TH. Jdeon’ maligne de magistro me putas

Sentire, quod non ilico eum

Absens stetisse medio vestrum sentiam?

Imago vana quospiam

≤line=915≥ Jllusit: illis erimus omnes creduli?

IAC. Stetisse dixi, & insuper

Clara petenti voce piscem traditum,

Fauúmque mellis: amplius

Requiris? ecquid si peculiariter

≤line=920≥ Mî apparuisse dixero,

Credésne? age, factum, denique tactum fingito:

Nihil est, nisi conspexero.

IAC. At illud ab alijs audies. TH. Aeque reliquis

Surdus, repudio fabulas.

≤page=46≥

≤line=925≥ IAC. O cor supinum. THO. qualecunque sit: vt lubet

Clama: modo edico tibi,

Nisi manifesta videro foramina

Clauorum in vtraque manuum,

Jnque benedictum misero dextram latus,

≤line=930≥ Volasque fixerim digitis:

Spectro nihil me, somnióue moueritis.

IAC. Prô crassa nimis astutia!

Tam scrupulose quisquis indagat fidem

Quid vero credit? THO. Ita est animus.

≤line=935≥ IAC. Apage Satanam, si sic intime autumas:

Palam caue aliquem offendere.

# 26. Actus quarti Scena prima.

Christus solus.

Idem genus, praeter quàm quòd impari loco scazon est.

IAm vero tempus instat, vt meis vltro

Oblatus in adspectum semel ac

Iterum, tamen non orsa frustrer illorum,

≤line=940≥ Nec id laboris in mari

Vano experiri patiar vsque conatu,

De nocte quos hinc concubia

Vsque Tiberiadis litora amore piscatus

Abegi: at ibi potius adhuc

≤line=945≥ Manifestus ipse memet aperiam lassis.

Quoniam clientum haud infimi



Sunt, inque primis feruidus fide Cephas

Cui, me licet abnegauerit,

≤page=47≥

Ob singulare amoris antea exemplum,

≤line=950≥ Volui videri extra numerum.

Carumque nostri pectoris onus & sponsus,

Cum fratre, Zebedaei genus.

Thomas deinde Dydimus, animo duplex

Etenim nequaquam simplici

≤line=955≥ Persuasus argumento adesse me, tactis

Tandem acquieuit vulneribus.

Vnà integerrimus agnitor Dei Israel,

Regem professus insuper.

Reliquique, quibus subinde me salutare est

≤line=960≥ Cerni, nec vno perpetim

Loco: sed eo potissimum: quia in viuis

Agens lubenter adfui.

Inde occupatos aduocaui, & adscensa

Naue populos frequens docui.

≤line=965≥ Talis voluntas Patris, vt fatigati

Nil proficiente industria,

Demum sciant e piscium graui captu,

Vbique praesentem Dominum.

Suaeque vulgent conscij artis, absque esca

≤line=970≥ Non posse tam grandes, neque

Tot, tamque subito, viribus hominum prehendi,

Sic gloria accrescet Deo.

# 27. Actus quarti Scena secunda.

Petrus, Thomas, Nathanael.

Iambici senarij.

QVanquam vsque tota nocte piscando nihil

Captum, quod huius damna compenset morae,

≤page=48≥

≤line=975≥ Repetere nauem denuo Thoma collubitum.

THO. Jtan’ suaue est occuparier solitis?

Mihi taediosa est absque lucro peruigilia.

PET. O Thoma Thoma, siquid attendis, grauius

Nauando frustor taedium. TH. Quodnam? PET. Rogas?

≤line=980≥ Tam mitis orbum viuere intuitu Domini

Extrema nónne aerumna? NAT. Amanter commemoras

PET. O frater, aurae dum vitalis relliquiis

Fruiscar, animo nunquam aboleuero meo,

Quàm, me negatus misericordibus oculis

≤line=985≥ Cernens magister, paenitenti cor icerit.

Dum longus almam referet aestatem dies,

Tardusque lucem Phoebus hibernam vehet,

Non negligenter mane cum gallo in pedes

Erectus id defleuero periurium:

≤line=990≥ Heroque, qui me lauit, obsequar lacrymis.

NAT. Mi Petre benignitatis infinitus est

Penes Deum thesaurus, hanc offensam diu

Remisit. PET. Ideon’ non lugere perfidiam

Ingratus ausim? non patiar. NAT. Honestus es.

≤line=995≥ PET. Itaque minoris cuncta duco, dum memor

Lenimen aliquod solicitudinis inueniam.

THO. Sic nempe monuit, Et diurno daemonem

Labore, morsus & doloris vincere.

PET. Imúsne? NA. Plane assentior. PE. Rem commodam

≤line=1000≥ Praestas, per otium experiemur aleam.

Victus profecto gratia & spe moueris. PET. Vt

Nil rete claudat, quid perit? dicta siquidem

In Galilaeam aurora non adhuc oritur.

NAT. Cras alterum interest. PE. Vice fortunae Deum.

≤line=1005≥ Vt iactus attrahat, auspicem inuocabimus.

≤page=49≥

# 28. Actus quarti Scena tertia.

Osias, Machir.

Vt ante.

Oh summe veterum Patriarcharum Deus,

Deus Abraham, Deus Jsaac & Jacob:

Qui stemma nostrum gentis ac originem

Duri exemisti Pharaonis e manu:

≤line=1010≥ Jnfunde dubijs quaeso lumen sensibus.

Hei me? quo vertar? quid tenebo? quem sequar?

Statísne credam perseuerans legibus,

An monte fixi me trahent miracula?

Ambiguus animi pendeo. veruntamen

≤line=1015≥ Praedestinatum sic reperio caelitus, vt

Aliquando cesset nostra circuncisio:

Saluator apparuerit vbi Messias,

Quem nunc adesse multa controuersia est.

Eousque, Princeps vt Sacerdotum frequens

≤line=1020≥ Parsque Phariseorum atque Scribarum asserat.

Hunc dignitate superiores & numero in

Sublime tolli compulerunt patibulum.

MACH Prouiso iámne synagoga confluat,

Cum tutiore paullo sistimus vado.

≤line=1025≥ OSI. Prô, monstra quae post accidêre? quandoquidem, vt

Turbam secutus proximo institeram loco,

Vidi pio clamore vitam reddere.

Mox clarum, ó mens me deficit, solis iubar

Condidit opacae nube se caliginis,

≤line=1030≥ Jlluminantis sicuti Christi vicem

Doleret, ac negaret Orbi lumina.

≤folio=D≥

≤page=50≥

MA. Sed en verendus me antecedit Osias,

Lubet gradum conferre: mirum ni illò abit.

OSI. Pro se parat redire, quiuis, interea

≤line=1035≥ Jmis reuulsum sedibus solum tremere,

Crepare petrae, illidimus inuicem metu,

Planctuque pectora, vrbis ad pomoerium

Terroris alia imago: Sanctorum siquidem

Obambulare conspicabamur corpora.

≤line=1040≥ MA. Quid solus obiter intra labia murmurat?

OSI. Postridie velum templi scissum contuor,

Ostensa quorsum haec, hora si non gratiae

Per sectionem legis imaginariae

Dissoluit antiquatque ceremonias.

≤line=1045≥ MA. Quid gratiis vult, quídue cum ceremoniis?

Aggrediar, ò vicine salueto Osia.

OSI. Et tu Machyr. MA. Quid solus te adeo discutis?

OSI. De Christo Iesu varia cogitatio

Subit cor. MA. Apage, curiosus es nimium,

≤line=1050≥ Seductor ille debitum tulit meritum.

OSI. Nolito praeceps iudicare. MA. Iam satis,

Satis superque pseudoprophetae datum.

Sentire de damnato adhuc bene, scelus est.

OSI. Scelus? id ego non vnus aut temere facio,

≤line=1055≥ Gentilis an centurio non idem tulit?

MA. Longius? atqui subita consternatio

Expressit, aliter nunc rogatus dixerit.

OSI. Non arbitror, cum signa tanta viderit. MA. haud

Hodierna sunt non nulla, siquid est reliqui,

≤line=1060≥ Daemoniorum per potestatem valuit.

OSI. Resuscitatum si audias, quid inquies?

MA. Aha he, profecto tempori hunc scrupulum inicis.

≤page=51≥

I, milites scitare, quanam discipuli

Astutia furtim cadauer abstulerint.

≤line=1065≥ OSI. Jsthaec ne fama est? MAC. Nil foro iam tritius.

OSI. Gens vana, precio facile subornari potest.

MA. Ergo Nazareos vis tueri? Eia modo

Jn concionem prodeamus. OS Ibo quidem, at

Simul vacauerit, etiam atque etiam penitus

≤line=1070≥ Rimabor, & scrutabor arcanas litteras.

Fidemque veri dogmate amplectar prius.

# 29. Actus quarti Scena quarta.

Philippus solus recurrens Hierosolymam.

Iambici trimetri cum dimetris.

QVid nunc parabo fessus ac cursu prope

Confectus? hem! pedes labant,

Vtrunque, sectis sicuti neruis, genu

≤line=1075≥ Solitum remittit officium.

Resto semianimis: & calore diffluens

Recipere vix queo anhelitum.

Jtan’ insperato gaudio perfusus in

Felicitate concidam?

≤line=1080≥ Age vero Philippe, recipe te, paullum modo

Quiesce, in vrbis limine es.

Statimque mente indefatigatus vola

Quousque metam contigeris.

Oh? egóne tanti particeps spectaculi

≤line=1085≥ Portabo famam ceteris?

Ab ore meoque edisseram pendentibus,

Vt ad crepidinem sali

Obambularit ante meridiem Dominus?

≤folio=D2≥

≤page=52≥

Quo pacto & incipiens prior

≤line=1090≥ Rogarit, an pulmentum habetis ò viri?

Nil suspicantes nos ibi

Respondimus deesse: confestim excipiens,

Proijcite, ait in dexterum

Latus celocis, res stupore digna! non

≤line=1095≥ Haeremus, adhibemus fidem.

Laxamus ilico retia iuxta consilium.

Oh, quid dein miraculi

Effulsit! Euge: quid boni, noui fero!

Vix mente complecti valeo.

≤line=1100≥ Nam dum inuicem molimur, & iunctis manibus

De gurgite texta adducere,

Vinclum atque praeda pondere subsedit suo.

Attactus ilico ingenua

Existimatione Joannes prior

≤line=1105≥ Alijs, ad astantem procul

Versus, sonore clamat, ío: Magister, oh?

Magister est. vix innuerat

Petro: repente Petrus accingens tunicam,

Nudus etenim eatenus manserat,

≤line=1110≥ Sese in profundum misit imperterritus.

Nos vero pariter residui

Ad solida terrae dirigendo nauigium

Attraximus eo retia.

Prô quantus ibi thesaurus! & quàm immania

≤line=1115≥ Aquaticorum corpora!

Cete putares, nec minor erat calculus.

Numerum ineuntes sedulo,

Non pauciores quinquaginta ter & tribus

Per ordinem discreuimus.

≤page=53≥

≤line=1120≥ Quod amplius, ruptura nusquam, nec minimam

Pressura nassam fecerat.

Tunc itaque cunctos tenuit admiratio,

Et parilis exultatio.

Nos porro Dominus prandium inuitans,

≤line=1125≥ Dignatus est humillime

Offerre panem singulis, velut famuli

Locata obiret munia.

O caelicam benignitatem! id non satis:

Porrexit assum praeterea

≤line=1130≥ Piscem. quid hoc ostendit? iturus ad superas

Vocauit aequales epulas.

Quippe dubitare nemo tam recentibus,

Quin ipse idem esset, indicijs.

Haec nónne sunt praeclara? maius omnium,

≤line=1135≥ Quod imperauit eloqui

Absentibus: Adornate vos, vt crastino

In montis excelsi iugum

Gradiamini, comitantibus quorum fides

Perspecta fuerit vndecim.

≤line=1140≥ Extemplo sparsos coge: resumsi spiritum

Festiuitatem commemorans.

Quid est morae nunc, quo minus potens mei

Jter capessam: profugio.

# 30. Actus quinti Scena prima.

Jacobus Justus, Osias, Thomas.

Iambici Senarij.

IAC. IVuat Osia catalogum te ecclesiae

≤line=1145≥ Intrasse. THO. Iuxta familiari gratulor.

≤folio=D3≥

≤page=54≥

OSI. Vtrique summam post Deum habeo gratiam.

IAC. Hoc illius infinita bonitas promeruit.

Nos vero, praetor vota, nulli quiuiuimus id

Praestare, nec praedestinare quempiam:

≤line=1150≥ Nisi Monarcha quem vocauit aetherius.

At commodum sic incidit vt ab vnguiculis

Eductus, vnà vnius efficerere gregis.

Ob hora felix: legere quae vaticinia

Suggessit! huc spectantia quod nouitiae

≤line=1155≥ Figura legis, anxiaque superstitio

Deficeret, etenim postea fere fui

Securus aduenisse sectae deliquium.

Baptista siquidem in solitudine fatus erat

Missis, mihique: Parate semitas Dei.

≤line=1160≥ Non ipse sum, sed pone me subit ilico

Cui calceamen soluere indignus precer.

Tandem cum acerba passionis (heu) Domini

Tormenta coram ac euidenter cernerem,

Commotus adeo liquidis veri notis

≤line=1165≥ Vsque in hodiernam scripta contuli diem,

Jnde elicienda veritas. OSI. sic credidi.

IAC. Beatus ideo es. ante qui quàm videris

Non abnuisti lege, cedere & haeresi.

Quapropter annuente Christo itidem tibi

≤line=1170≥ Adspicere morte liberum concessimus.

OSI. Dos magna, perquam in posterum deuinctior

Recedo, nequid apostatare cogitem.

IAC. Hac mente semper permane. nam militans

Deo sine graui scelere nunquam transfugeres.

≤line=1175≥ Tu vero Thoma satísne firmus es? THO. ah? etiam

Requiris? obsecro percontari desine.

≤page=55≥

IAC. Ex re tua est. THO. Infamiam veterem recolis.

Quando deinceps destiti esse credulus?

IAC. Hoc tibi perenne faxit Iesus propositum.

≤line=1180≥ Nihilominus succedite in Marci domum

Vti fidele conciliemus symbolum.

Praecepta Domini conferendo ad inuicem.

Dictúmne. IA. nempe, nequid effluat. TH sequimur.

# 31. Actus quinti Scena secunda.

Petrus, Chorus discipulorum per os Ioannis vel Iacobi.

Iambici trimetri & dimetri.

PET. NII adeo volupe est, coetus electissime,

≤line=1185≥ Quem retroactis saeculis

Praeordinauit filio Pater frui,

Quàm conspicari vos modo

Flagrantius confluere consuetudine.

CHO. Jta ductor optime concitat

≤line=1190≥ Spes & probatae cupiditas concordiae.

PET. Sublimem abominor titulum.

Jd vero laude prosequar, quod nemo foras

Externa sequens dilabitur.

Vt vniuersis liberum sit repetere

≤line=1195≥ Interpretata per Dominum

Et inuicem collatione sedula

Vatum erudire recondita.

CHO Recte mones ò frater. PET. accuratior

Adhibenda iam iam cautio

≤line=1200≥ Ne viua post quam vox in auribus silet,

Emanet aliqua depositum:

≤folio=D4≥

≤page=56≥

Quod mordicus tenere & animo insculpere, est

Hortatus Iesus non semel.

CHO. Sic euenire cernitur non raro, cum

≤line=1205≥ Didascalus digressus est:

Agitata quisque extollit, at sententiam

Vix meminit vnus reddere.

PET. Jta salutare semen, in petram veluti

Ceciderit, aret in sterili.

≤line=1210≥ Hoc porro probrum insigne foret nostro ordini,

Si quos sacrauit episcopos

Vigilanter aliorum operibus intendere,

Redarguamur indociles.

Verum secus nauatis & reuerentia,

≤line=1215≥ Praesente quae Domino, manet.

CHO. Ac ture: quoniam cum seorsum sisteret

Tres Christus in fastigio

Montis decorus, vbi Moises & Helias

Occurrerant in colloquium,

≤line=1220≥ Repente vehemens factus e caelo sonus

Per nubis vmbram lucidae,

Clamauit ad nos, Filius dilectus hic,

In quo mihi bene complacui,

Audite voces eius en. audiuimus,

≤line=1225≥ Vtque reor, auscultauimus.

At cum nequiret adesse praesto in corpore,

Caput omnium te constituit,

Claues polorum tribuit & regni scelerum,

Ne praeualeret inferus.

≤line=1230≥ Herique rursus talibus onerauit, ut

Res clara, mandatis ouium

Te pastor ingens, ante quàm disparuit,

≤page=57≥

Ouile pasceres suum.

PET. Proinde vilis ipse custos, quandoquidem

≤line=1235≥ Dominus talentum hoc credidit,

Obsecro, quin obtestor: vt e sacris litteris,

Non litterae superficiem,

Occidit enim: sed nucleum sub cortice,

Intus latens mysterium,

≤line=1240≥ Conemini decerpere cum prudentia,

Tractare cum modestia.

Bipennis est, improuidosque laederet.

CHO. Vltroneis stimulum adijcis.

PET. Quod quisque reperit, in commune proferat,

≤line=1245≥ Curaeque partem subleuet.

CHO. Placet auspicari?: PET. rite principio preces

Fundantur. ita procedet opus.

# 32. Actus quinti Scena tertia.

Syba seruus presbyteri solus.

Alcaici duo cum Iambico dimetro &c. & Alcmanio.

PRô? quid tumulti est in aedibus!

Quam turbulenta concio! non pudet

≤line=1250≥ Antistites legisque peritos

Tam streperis caluisse rixis!

Vnde ista nouitas? quanta licentia!

Postquam de Iesu mentio facta, mox

Primi Sacerdotum & sequaces

≤line=1255≥ Vociferando vetant referri.

Repente, quantum proximus ad fores

Audire quibam, cetera factio

≤folio=D5≥

≤page=58≥

Par dignitate & albo, quorum

Gamaliel, vti Nicodemus,

≤line=1260≥ Sese tueri, tendere sedulo

Jllum fuisse, non fore vel, ducem

Quem patriarcha femore Iudae

Jam moriens oriturum Iacob

Praedixit: Ex quo maxima gentium

≤line=1265≥ Penderet exspectatio, donec in

Orbem veniret missus. hic ijdem

Multo inamabilius reclamant.

Quàm tunc verebar! ne, vehementer vt

Verbis agebant, vlterius citi

≤line=1270≥ Opinionis in furore

Verbera veridicis pararent.

Retudit horum paullulum ineptiam

Resuscitatum nuntius adferens

Apparuisse plus quingentis

≤line=1275≥ Fratribus in Galileae aperto.

Jbi ille minister firte probantium,

Periclitari, dicere quipiam

Jdoneis sic comperisse

Testibus, & bene conuenire

≤line=1280≥ Cum voce psaltis, Jsaia simul,

Ac plura. Nec tot litigiis tamen,

Neque partium redintegrari

Pax studiis aliquando coepta.

Abeo: mihi nil quippe negotij

≤line=1285≥ Illic, nec vsus tum ardua iurgia

Diiudicandi. Quòd si porro

Pugna sequatur iniqua pugnis,

Longe minus, non pactus enim fui

≤page=59≥

Seruire cum discrimine tergi hero,

Nec fas sine iure suffragari.

≤line=1290≥ Fortior haud inopes grauarem.

Mos fit diurnus. Quis scit an hac die

Redire possit mutuo gratia?

Nae signifer ego vapularem!

Tutius est vim agere in culinam.

# 33. Act. quinti Sce. quarta, & vltima.

Christus, Chorus discíp. per os Petri.

Iambici trimetri & dimetri.

≤line=1295≥ PRodite alacriter dulcia mihi pignora

Addicta prae Orbis initio,

Quorumque laetus neminem desidero

Reprobissimum, quàm vasculum

Damnationis. CHO. Adsumus agiles Domine.

**≤line=1300≥ CH. Nulli est, opinor, amplius**

Ambigua mens, quin glorioso corpore

E mortuis surrexerim.

Nam quadraginta per dies affabilem

Crebro fuistis intuiti.

≤line=1305≥ PET. Tu nempe Patris vnigenitus es Dei.

**CH.: Nunquam tam amica sodalitas**

Cohaesit, vt non dirimeretur postmodum.

Proinde, quoniam tempus est

Adire sacram me parentis regiam,

≤line=1310≥ Nouissima haec infigite

Mandata. Primo diligatis inuicem,

≤page=60≥

Nil caritate excelsius.

Vos habeo testes, aetheris quod est soli

Mihi potestas tradita.

≤line=1315≥ Eáque fungens, ac modo dispartiens

Mortalium fidissimus,

En mitte vos, me sicuti misit Pater

Apostolos Euangelij:

In cuncta terrae vester intonet sonus

≤line=1320≥ Gentilium confinia.

Tamen exeuntes, in Palaestina prius,

Hinc contiguis regionibus,

Populo ibi praedicate paenitudinem,

Et instituite moribus.

≤line=1325≥ Quemcunque veteris corriget vitae pudor,

Intingite illum, in nomine

Patris, perinde Filij, atque Spiritus

Sancti: insuper remittite

Delicta, veniam consequentur ita ratam.

≤line=1330≥ PET. Quo pacto Domine quibimus

Dignoscere? CHO. Haec indicia prae sese ferent

Vestro additi commercio.

Mox inuocato me propellent Daemones,

Lingua loquentur omnigena.

≤line=1335≥ Venena tollent, vtque biberint mortiferum,

Jnnoxij vim digerent.

Manus super aegros applicabunt, & statim

Languor recedet artubus.

Qui vero tantum deprecabitur officium,

≤line=1340≥ Diffisus ac incredulus,

Scelere obligatus perpetim cruciabitur.

De pedibus in nunc puluerem

≤page=61≥

Excutite: vindex assero, quoniam Zodomis

Clementius erit iudicium.

≤line=1345≥ Hierusalem, oh Hierusalem non amplius

Visura promissi faciem:

Prophetico polluta pridem sanguine,

Ab Abel vsque Zachariam,

Quoties tetendi prolibus expansam tuis,

≤line=1350≥ Vt mater alas, dexteram:

Nec subter vmbram passa es occuli meam.

Impleto mensuram patrum.

En deserentur propediem lares tui

Lateque ruina concidet.

≤line=1355≥ PET. An ergo nondum venit hora, regnum vti

Dominator Israel statuas?

**CH. Fas neutiquam momenta vos praenoscere,**

Quae genitor asseruat sibi.

Jd scite tantum, tempus imminere, quo

≤line=1360≥ Beata vocabitur sterilis.

Aduento in oliuis inclytum modo iugum,

Puncto reuellar ab omnibus.

Nihilominus subite relicti moenia,

Jbi sedebitis aequanimes,

≤line=1365≥ Dum Paracletus imbuet vos desuper.

PET. Itan’ separaberis Domine?

**CH. Sedate luctum, haud orphanos ideo sinam.**

Solator ille spiritus

Agenda in aulis, medio & in discrimine

≤line=1370≥ Responsa fide suggeret:

In vite semper palmites haerebitis

Quamuis recondar paullulum,

Ero penes bos vsque finem saeculi:

≤page=62≥

Donec per ignem euerrero

≤line=1375≥ Purgamen Orbis: & adhibuero iudices

Duodecim super tribus.

Tunc confruemur gloria absque termino.

PET. Quod ante plasma syderum

Diuina faxit rite prouidentia,

≤line=1380≥ Et nunc & aeternum vigeat.



Amen.



# 38. Peroratio.

Senarij.

AD vos ò plena beneuolentia ingenia

Reuertor, intra pectus ambigens quibus

Orationis viribus digne queam

Humanitati tantae gratias agere,

≤line=1385≥ Et quo meremini ad vnum honore prosequi.

Quoniam inchoato primitus ab exordio

Adeo stetistis consilentes & placidi,

Et more saniae conferentes nil scholae,

Vt liberum mihi fuerit pendentibus

≤line=1390≥ Ex ore nostro mentibus stimulum addere.

Siue illud exquisita suasit indoles,

Vel irremissa cupiditas mysterij.

Vtrique singulare do praeconium.

Nanque ille candor in theatris infrequens

≤line=1395≥ Impendio placere monstrat Pallada.

At haec sacri dilectio spectaculi,

Quanto magis propensa, eo ampliore fit

≤page=63≥

Pietate, postquam sedulo reminiscimini

Caelo profectos quid manere conueniat:

≤line=1400≥ Hereditatem nempe regni perpetui,

In quam citati voce caelesti sumus,

Cuiusque signum Dominus ipse praeferens

Corruptionem carnis in se sustulit

Ut nos deinceps semen & genus Dei

≤line=1405≥ Linquendo praua retro desideria,

Excresceremus in viros prudentiae,

Quibus foret non triste, de terrae hospitio

Domum, inque patriam postliminio excedere.

Et cum tuba cantante, momento breui

≤line=1410≥ Nutari, & immortale corpus effici.

Nam suscitauit filium iccirco Pater,

Potissimas tunc dormientûm primitias,

Vt mortui post tempus omnes surgerent,

Et orta ab homine mors per hominem occumberet,

≤line=1415≥ Qui transfiguret singulos cum gaudio,

Dum sanguis absit atque carnalis nota.

Eaque spe fouente versamur peregre.

Quod mortuorum nemo si resurgeret,

Periere quotquot recta egere per fidem,

≤line=1420≥ Virtutis & nos perderemur aemuli,

Ita feriatis miseriores ethnicis:

Quia caritatis igne mentem perciti,

Studio iudicatae cum salutis ducimur,

Vmbraticis fraudamus hîc genium bonis.

≤line=1425≥ Sed aliud almus insufflauit spiritus,

Secusque vates asseuerat Ezechiel,

Neque id negare vel Iosephus, vel suis

Pilatus audet dissimulare litteris.

≤page=64≥

Proinde sursum commigremus vnanimes,

≤line=1430≥ Sensim: & dietim vt fructus aeui defluit.

Grata apice montis mansio exspectat Sion,

Jntus, Dei in viuentis vrbe Hierusalem.

Sic institutis non molestum erit mori,

Incerta postquam veniet hora. viuite

≤line=1435≥ Laeti, atque scelere intaminati plaudite.



# Back



FINIS.

