# Front



Dialogus, recitatus in Ecyram Terentij publice exhibitam Louanij, Anno
restitutae salutatis MDXXIIII.



# Main



Henricus & Iodocus.

HEN. Saluus sis o noster Iodoce.

IO. Et tu salueto Henrice.

HE. Quid rerum nunc agitur Louanij?

IO. Quid ageretur, passim nunc mortales, aut ad pocula, & spumantes
desident pateras, aut alea lusitant, aut ad numerum choreas ductitant.

HE. Istaec insania est quam cum bonis omnibus, tum maxime Christiano
uiro indignam iudico. Magis mihi probatur ueterum consuetudo Romanorum,
qui festis huiusmodi Comoedias potius insignium poetarum exhibebant, ut
a noxijs istiusmodi comessationibus auocatos iuueniles animos cum quadam
iucunditate ad literarum & eloquentissi studium excitarent, accenderent,
inflammarent.

IO. Si tibi tantopere laudatur hoc factum Romani populi, quid tandem ad
illud Lactantij respondes? In scaenis nescio an sit corruptela
uitiosior. Nam Comicae fabulae de stupris uirginum loquuntur, & amoribus
meretricum, & quo magis sunt eloquentes, qui flagitia illa finxerunt, eo
magis sententiarum elegantia persuadent.

HE. Istuc dicere Lactantium saepe miratus sum, & nunc item miror. Est
enim Comoedia nihil aliud quam humanae simulacrum uitae, & quae illic de
stupris uirginum & amoribus meretricum dicuntur, sic dicuntur, ut
reprehendantur, non ut probentur. Illud enim patris Demeae in Fratribus:
Cur amat? cur potat? Cur emis amicam Mitio? quem non doceat hoc turpe
esse adolescentulo, si inter scorta, & combibones rem patriam dilapidet,
abliguriat, deuoret? Sexcenta si sit ocium enumerare possem ex
Comoedijs, quae hoc animo lecta, non officere, fed prodesse plurimum
queant, unde nos laudatam Romanorum consuetudinem imitantes, nihilque
ueriti Areopagitas ac religiosulos quosdam, qui sanctimoniam omnem in
uestitu ac supercilijs sedere existimant huic illustrium ac
doctissimorum coetui uirorum exhibebimus Terentij Ecyram.

IO. Elegantem profecto Comoediam, ac plane moralem, quamque mihi ac meis
aequalibus hoc anno praeceptor enarrauit. Quo magis gaudeo, te nunc mihi
datum esse obuium, unde hoc resciscerem.

HE. Quaere igitur aliquem in turba locum unde spectes. Nos enim
accingimur.

Dialogus recitatus post actam fabulam.

Henricus & Iodocus.

HEN. Non dici potest mi Iodoce, quam delectarit, quanta uoluptate
remorata sit animum meum haec actio. Nulla uoluptas, nulae funt
delitiae, quas cum hisce ludis conferre uelim, dic rogo quis instituit
hanc iuuentutem?

IO. Non unius, sed plurium hic labor est, plures sunt autores, duces,
praefecti. Collectiuus grex est.

(Étienne Daxhelet, *Adrien Barlandus humaniste Belge 1486-1638: Sa Vie,
Son Oeuvre, Sa Personnalité*, Humanistica Lovaniensia, 6 (Leuven:
Uystpruyst, 1938), Repr. Nendeln, Liechtenstein: Kraus Reprint Ltd.,
1967), pp. 210-212)

\[original spelling\]

Recitatus Dialogus Loco Porlogi cum Louanij, in Gymnasio Standonico
publice exhiberetur Hecuba Euripedis Tragoedia, Anno post natum in
terris Christum. M. quingentesimo Sexto. Mense Septembri.

Anionivs Pontanvs, Novellinus.

Nov. Euge mi lepidissime Antoni Pontane. Tandem nobis redditus es? Nam
mihi uideris abfuisse saeculum. Quae te interim terrarum habuit regio?
Vbi terrarum egisti interea?

AN. Erronem egi, huc & illuc cursitans.

No. Prudentior igitur nobis redeas oportet, neque enim alia uia quidam
perueniri ad sapientiam existimant, quam obeundis regionibus, cominus
noscendis omnis generis

mortalium ingenijs.

AN. Quantum hinc prudentiae collegerim nescio, Vtinam nihil etiam
aecesserit malitiae.

No. Fuisti ne Venetijs?

AN. Fui.

No. Hac in urbe sapientiam habitare sunt qui dicere audeant.

AN. Plusculum hic temporis egi. Dum mores ciuitatis, dum ciuium ingenia
norcere studeo, auarissimos inuenio & elatissimos omnium mortalium.

No. Videras ne antea Gallias?

AN. Huius regionis oppida celebriora audieram.

No. Hinc nihil prudentiae hausisti?

AN. Prudentiae ne pilum quidem, Stultitiae plurimum. Annus ipse non tam
uarius neque tam mutabilis est, quam hic incolarum ingenia.

No. Venisti tandem Romam opinor.

AN. Veni, & uenisse non semel poenituit. Dum enim hic ago dies aliquot,
praeter popinones, ganeones, foeneratores, penones, pene mollius quiddam
eloquutus fueram, uix illic uideo alios.

No. Roma sacerdotes habet, sanctumque senatum.

AN. Sanctitatem, uitae innocentiam, flagrantem in deum amorem, non uidi.
Luxum uidi ubique plurimum. Vidi alia multa, quae soleant a recto
deducere. Quibus de rebus alias etiam plura. Nunc mihi dicito o bone.
Cuius rei gratia tantum huc confluxerit hominum, & fortasse plus etiam
stultorum quam sapientum?

No. Audi, Sunt huius scholae alumni, hic hodie tragoediam acturi.

AN. Quam tragoediam ?

No. Poetae Euripidis Hecubam.

AN. Hic ni fallor Graece scriprit.

No. Sic habet, Verum hanc Latine sunt exhibituri.

AN. Quis Latinam fecit? Quis Latine docuit loqui Euripidem?

No. Egregius ille omnis eruditionis phoenix, Erasmus Roterodamus.

AN. Ille qui toto notus orbe Roterodamus? Hunc certe occurrum mihi
felicem duco, qui rem tam laetam ex te didicerim.

No. Isto gaudio nunc ut fruare, locum quaere unde spectes. Nam qui
prodit fabulae adfert argumentum.



# Back



