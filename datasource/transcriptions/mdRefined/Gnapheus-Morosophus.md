# Front

/

MOROSOPHVS / DE VERA AC PERSONATA / SAPIENTIA. COMOEDIA NON / minus
festiva, quam pia: Morosophi titu-/lo inscripta. Autore Gulielmo
Gna-/pheo Hagense ludi literarij apud / AElbingenseis moderato-/re
primario.

Morosophus de vera ac personata sapientia, comoedia non minus festiva,
quam pia, Morosophi titulo inscripta. Autore Gulielmo Gnapheo Hagense
ludi literarii apud Aelbingenseis moderatore primario.

Accesserunt et quaedam alia poematia, in laudem illustrisssimi Principis
Alberti Marchionis Brandobur gensis primi Prussiae ducis lusa, cui et
haec Comoedia est dedicata, per eundem G. Gnapheum Hagensis.

MOROSOPHUS PIO LECTORI.

Si spectes animo laetus, quo me ferat ipsa

Moria, videbis, Lector amice, scio.

Contra, si videas, Sophiae quo vis bona sacrae

Me rapiat Morum, non tibi risus erit.

HORATIVS.

Misce stultitiam consiliis brevem.

1 CORINTH. 3

Si quis videtur sapiens esse inter vos, in hoc seculo stultus fiat, ut
sit sapiens.

Anno 1541.

Illustrissimo Principi ac Domino D. Alberto Marchioni Brandenburgensi,
Prussiae, Stetiniae, Pomeraniae, Cassuborum Sclavorum etc. duci,
Burggravio Norici castri et Rugianorum Principi, Domino suo
clementissimo S.D. Gulielmus Gnapheus Hagensis.

Dum vulgatius sit, et a multis retro seculis a doctissimis quibusque
viris usurpatum, illustrissime Princeps, ut lucubrationes suas
principibus, primaribusque viris inscribant, partim ut publicis studiis
suo quoque nomini eos reddant amicos, partim ut contra novitatis
invidiam ex illorum autori tate scriptis suis nonnihil accedat
suffragii, multis equidem rationibus supra haec omnia adducor, ut
quicquid hoc est poematis, quo divinae Sapientiae studium omnibus velim
commendatum, Celsitudini Tuae dedicem, quam, quoniam omnes norunt, non
minus bonarum literarum, quam verae pietatis amantissimam vel ex
luculentissimo tuae bibliothecae isthic conditae inditio, vel ex
literario Gymnasio, quod dudum meditatur Celsitudo Tua publice
instituere, praetereo florentisssimam tuam Rempublicam, quam ut
iustitiae ita et pietatis exemplis non parum multis ornas, tueris,
conser vas, nemo Celsitudini Tuae non dignam praedicet, quam publicis
laudibus et iustis adeo encomiis celebrent eruditi. In quorum numero,
etiamsi haberi non debeam, non possum tamen, quin qualicumque argumento
contestatum faciam, me Celsitudini Tuae magnopere devinctum esse, cum ob
heroicas istas animi tui dotes, tum vero ob insignem liberalitatis tuae
erga me munificen tiam, quae tanta est, ut neutiquam sperem, tam
humilis, tam porro trivialis poematis munusculo, paria me facere posse.
Verum enimvero, cum mihi persuasum habeam, Celsitudinem Tuam pro sua
summa humanitate nihil gravatum iri, si hoc grati animi erga se symbolum
ex offerentis animo potius, quam ex sui tenuitate aestimet, non video
cur me pudeat, has nugas quamvis scholasticas Celsitudini Tuae
obtrudere, ut quam non immemorem putem, ex Plinij ad Vespasianum dicto,
rusticos Diis vel lacte supplicare, molaque \[\<melaque\] salsa litare
eos, qui thura non habeant. Quae porro mihi ratio fuerit huius
scribundae Comoediae breviter dabo.

Lusimus ante annos aliquot Dialogum quendam ludicrum, Morosophi titulo
inscriptum, quem egregio ac docto viro D. Ludovico Decio Regiae
Maiestatis Secretario, in Celsitudinis Tuae aula et fide, per id tempus
versanti, tum quidem pro tessera amicitiae ineundae obtulimus, hunc cum
in sequentibus annis animadvertissem in Comoediae formam non ita magno
negocio posse redigi, eam operam mihi sumpsi, cum iam ludo literario
veluti postliminio, iterum adhiberer, instigantibus huc me per
occasionem quibus dam clamosis sycophantis, et sapientiae iactatoribus,
quos, cum viderem inter literarum professores specie magis et fuco, quam
ipsa re, eruditio nis ac Sapientiae nomen sibi vendicare, adeoque in
fastus et insolentiae materiam sibi vertere, unde debebant cum
doctiores, tum meliores redire, visum mihi fuit, sub Morosophi persona,
ad veram genuinae Sapientiae cognitionem revocare. Cum enim Comoedia
sit, autore Tullio, imitatio vitae, speculum consuetudinis, imago
veritatis, et veram pietatem conveniat omnium adeo studiorum puppim
esse, quod aiunt, et proram, quae tandem invidia est, si id genus
Sophistis quos passim multos habemus, tanquam in speculo contemplandum
demus, qua via ipsi nempe animorum humilitate, ad veram Sophiam
deducantur erudiendi, et quos ipsa Sapientia habeat sui studiosos,
nimirum Theophilos et Philocalos, Eutychos et Sophronas, qui ut Sophiam
ipsam intus loquentem audiunt, ceu vitae magistram, ita quicquid
faciunt, Fide, Spe ac Charitate, quos Sophiae Genios et pedisequas
dedimus, moderan tur. Non deerunt fortasse, qui quod ad calumniandum
aliorum labores magis praecipites sint, quam, ad bene imitandum,
instructi, causentur nos in materia \[adooxooi\] hic versari, propterea
quod novo Comoediae argumento ridiculum quendam Astrologastrum indignius
agitemus, quam probatum illud Mathematicae disciplinae nomen mereatur.

Primum, id quidem omnibus candide iudicandum relinquimus, cuius
disciplinae vel prophanae, vel sacrae placita suggillemus, quibus nihil
bonae ac iustae existimationis per hoc derogatum volumus, si vanam
Sapien tiae iactationem pro poetica scilicet libertate audendi quidlibet
omnibus concessa, pro meritis agitemus, id quod adeo facimus temperate
tamen, ut nugae nostrae in nullius, vel disciplinae vel professoris
contumeliam, abeant, saeria autem multa ducant.

Deinde, de bonis literis bene meremur etiam, quando id futurum speramus,
ut non pauci hoc nostro exemplo, imo audacia provocati, meliora iis
nostris inveniant, quae rei Comicae provehendae impendant. Uti eius
generis omen nos non fefellit, cum illam Acolastum nostram primo
ederemus, siquidem complures nos sequuti, Comicam facultatem elucubratis
sacris hystoriis mirum in modum et auxerunt, et illustrarunt. Bene
valeat Celsitu do Tua et munusculum hoc quamvis parvum, ut grati tamen
animi symbolum boni consulat quaeso. Aelbingae natalis Christiani
feriis.

Anno. 1540.

FABULAE INTERLOQUUTORES.

Morosophus Sophista.

Genius Morosophi.

Dromo Morosophi servus.

Antipho Adolescens.

Tigellius Cytharaedus.

Geta Antiphonis servus.

Simus Agricola

Crito Rusticus

Sophia Divina Sapientia.

Theophilus Preco Sapientiae.

Philocalus Theophili frater.

Eutychus Hospes Sapientiae.

Sophrona Eutychi uxor.

Fides, Spes, Charitas. Sophiae Genii.

Chorus Musicus

Anno. 1540.



# Main



Morosophus, De vera ac personata Sapientia. Comoedia non minus festiva
quam pia Morosophi titulo inscripta autore Gulielmo Gnapheo Hagensi ludi
litterarii apud Elbingenses moderatore.

# 1. Argumentum Comoediae.

Trimetri legitimi.

Aulaedus, ordinis sui stultissimus

Desertor, ambit Astrologiae dicier

Peritus. Hinc specimen suae artis exhibens

Denunciat pluviam futuram, qua quidem

Qui perluantur stultiores quam prius

Fiant. Dolet Sophia ipsa tam indigne sua

Sacra pollui, se negligi, et foras quati

Ab omnibus barbae tenus sapientibus. \[\< barbaetenus\]

Proin se Theophilo ac Philocalo viris bonis

Aperit libens, sed omnibus procul arbitris

Idque in casa Sophronae et Eutychi sui.

Fatalis interim pluvia caelo cadit,

Quae mente stulta vulgus imbuit palam.

Morosophus inde gestiens plaudit suam

Sortem sibi, sed taedio victus sui,

Captato honore quod dolenter excidit,

Ad stultulos et ipse tinctus transfugit.

Quorum gregem praeco Theophilus occupans

Ad poenitentiam vocat. Morus piam

Vocem audiens dum Moriae renunciat,

A gnesia Sophia meretur excipi

Atque illius sacram domum revisere,

Coelestia inde ut hauriat mathemata.

# 2. Prologus.

Trimetri legitimi.

Quid Prologus sub hoc theatrum prodeam,

Quotquot favetis literatis fabulis,

Silentio mihi dato cognoscite.

Apporto vobis fabulam non lubricam,

Sed ludicram, sed saeriis mixtam iocis,

Cui nomen ex re scribitur Stultesopho.

Ridere nomen si libet vobis, licet,

Dum veritatem quam tegit sub cortice

Summo, nihil gravemini hinc expendere.

Ridendo verum quid vetat nos dicere?

Cur melle veri apsinthium non dulcores?

Cur non sui lusus, sui ioci, sales

Lubentiaeque identidem sint litteris,

Si corrigendis moribus studebitur,

Ut hic studemus literatis omnibus,

Quos ad modestiam vocamus sedulo?

Quod naso enim crassos Mydas suspendimus

Et turgidos vanosque quod ludibriis

Exercitamus hic Sophos, in hoc quidem

Fit, notiores ut sibi isti redditi,

Non esse se, quod audiunt, industrios,

Catos, viros et undecunque maximos

Id sentiant domi et recedant a suo

Fastu, suas cristas remittant impigre

Sophiaeque verae se docendos praebeant.

Quae missa coelitus pios pie erudit.

Veram Fidem, Spem, Charitatem tum Dei \[\< fidem; \< dei\]

Tum proximi, sine queis parum vel gratiae

Vel dignitatis literatis debitum

Contenderis iure optimo, cum parvuli

Autore Christo praeferantur turgidis

Qui multa nosse iactitant sese Sophis.

\’Hoc ergo habet nostrae scopus Comoediae

Sapientiam veram doceri neminem,

Persuasionem ni abdicet Sapientiae

Nihilque scire se autumet.\’ Nam convenit

Ad poenitentiam quidem dignam Deo

Stultescere omnes, qui volent ceu Morus hic

Vere sapere. Catastrophe quod admonet.

Spectate cum silentio, viri optimi,

Has literatas fabulas, quando hic studet

Servire publico usui grex Histricus

Sua actione, quae nihil fraudis bonis

Intentat usquam literis nec Palladis

Sacrarium dictis fatigat improbis,

Sed vera quae sit edocet Sapientia.

Cognoscite autem, Morosophus ut ganniat

Utque hunc suus Genius sale aspergat nigro.

# 3. Actus primus. \[scaena prima.\]

Trimetri legitimi.

Genius, Morosophus.

Nae commodum in mentem venit proverbii,

Quo verius nil posse dici existimo,

Stultum solere non nisi stulta proloqui

Similemque semper adesse simili, ut hic meo

Moro suus Genius adhaero affatim

Quam stulta porro garriat meus quidem

Herus, suo id docebit exemplo probe.

Nam somniavit - attat, lupus mi intervenit!

Concessero huc, adesse ne me sentiat.

Neque enim omnibus videri passim gestio.

*Mor.* Quid multa vos tenet mei admiratio?

Quid fronte me tam tetrica obtuemini?

Num vos movet vestitus iste splendidus?

Num vertitis probro, quod istuc prodeam

Habitu Philosophico, professor Musices

Inflare qui soleam quidem calamos leveis?

*Gen.* Vere leveis. *Mor.* Non esse quod miremini

Testabitur res ipsa, si me proferam.

*Gen.* Quin proferant aures Mydam? *Mor.* Matheseos

Enim mihi cognitio contigit supra

Opinionem hominum et via non omnibus

Perinde vulgata, utpote alti numinis

Afflatibus. *Gen.* Nugas crepat. *Mor* Quid enim premam

Silentio, quod res tulit? *Gen.* Fanatica.

*Mor.* An non celebre hoc iudicent omnes. *Gen.* Rogas?

*Mor.* Nemo ergo quid sic vestiar me interroget.

*Gen.* Quasi tua ista vestis haud conducta sit?

*Mor.* Nemoque me tam vultuose irrideat,

Cum nemo non intelligat, quid pallium,

Quid barba, quid frons, annuli quid arguant.

*Gen.* Stolidum esse te, tam vana stulte somnias.

*Mor.* Hoc illud est, cur ordine aulaedum meo

Relicto ad Astrologos Genethliacosque nunc

Transfugiam. Ab asinis ad boves transcendere,

An non videtur optimum proverbio?

*Gen.* Cumanus id tibi loquatur asinus. *Mor.* Hem,

Quid? Hoccine stupetis velut novum et parum

Credibile, quod me praedicem talem virum

Doctore nullo prodiise coelitus?

Quasi ante me simili via nemo inclytus,

Nemo Astrologus evaserit sitque insolens

A remulis quemquam ad tribunal evehi.

*Gen.* Quid? Ad tribunal impudens? Imo ad crucem!

*Mor.* Sane Africanum illum meum per somnium

Didicisse sydera autumant. *Gen.* Exemplum habet.

Nae gestiendi tempus est. *Mor.* Quid Ennius?

Num senserat poetae Homeri animam in suum

Migrasse corpus, vatibus si creditur?

*Gen.* Quin ergo scripsit digna Homero carmina,

Nugator ingens? *Mor.* Quid, quod Hesiodus item,

Ubi fonte labra proluit Heliconidum,

Repente prodiit poeta? *Gen.* Fabulae.

*Mor.* Cur non ad haec exempla tam clara hanc meam

Componitis sortem? *Gen.* Quia his fidem satis

Non promerere phasmatis. *Mor.* Quid si ad senis

Samii \[metempsúxoosin\] ex Davo alterum

Habeatis Oedipum, ex Geta Atticum, ex Sue

Boeotica sacrae Minervae alumnulum?

*Gen.* Proh Iuppiter, quam digna Moro versio!

*Mor.* Quid? An mea haec ceu fabulosa exploditis

Et pro Aethnicis habetis exemplis? *Gen.* Habes.

*Mor.* Habeant sino leve pondus et careant fide,

Nisi proditum sit literis vere sacris

Hoc accidisse inter prophetas Israel,

Prophetico ut furore plenus mysticum

Res ipse carmen redderet. Proverbium

Quid si novum \[mimhtikôos\] hinc iactitent,

Num Morus est inter Sophos? *Gen.* An sit rogas?

Inter Sophos Moros habemus plurimos.

*Mor.* Memorare possem plurima de Solomonis

Sapientia, quam nocte non plus unica

Is hauserat. Possem referre numinis

Coelestis afflatus novos in Apostolis,

Ni relligio esset haec mihi sacra attingere.

*Gen.* Mori o nova religio. *Mor.* Quid instupescitis?

His plus satis persuasum opinor omnibus

Miraculo haudquaquam novo haec contingere. \[\< haud quaquam\]

*Gen.* Quidni sua id persuadeat Rhapsodia?

*Mor.* Sed heu, quis ille, qui huc viam affectat? Meus

Collega si sit miror. Ipsus est. Sed hac

Nunc praeterire illum sinam ceu incognitum.

*Gen.* Fastus comes Stultitiae. Ego hinc visam focum.

Vos interim hoc saxum, ut libet, provolvite

Hominisque monstrum ut dignus est tractate. *Mor.* Ehem,

*Gen.* Quid hoc? Mane, suas Midae aureis assuam.

# 4. Actus primi Scaena II.

Trimetri Comici.

Tigellius Antipho Morosophus Dromo.

Ain tu? *Ant.* Sic est. *Tig.* Quid? Talem virginem datam \[\< virginem
/ Tam\]

Deformi sponso? *Ant.* Immo seni Silicernio.

*Tig.* O dispareis et ominosos coniuges!

Quis obsecro coegit istas nuptias?

*Ant.* Plutus. *Tig.* Plutus? Nae magna est istius Dei

Potentia, qui quamvis caecus claudusque sit,

\’Expugnat urbeis et pudorem virginum,

Fas iusque prodit et potenter imperat;

Pluto omnia parent, Pluto primas ferunt.

Quid quod facit et inauspicatas nuptias?\’

Miseret ergo me non parum huius virginis,

Quae nunc simul vidua atque nupta habebitur

Misereque vitam exegerit cum istoc sene.

Sed quisnam illic sersum ac deorsum obambulat?

\’Incessus arguit sapientem.\’ Au, noster est

Morus. Pape, unde haec quaeso commutatio

Vestitus homini Moro? Abi vero, Antipho,

Recta domum, iam te sequar. Non possum enim,

Quin hunc salutem et colloquar. Salve, ordinis

Nostri o decus summum! Quid, More, contices?

More, ecquid audis? *Mor.* Quid tibi, mendice homo,

Me tactio est? *Tig.* Morum suum Tigellius

Salute impartit plurima. *Mor.* Morum mihi

Tigelliumque narras nescio quos. *Tig.* Satin \[\< Ant.\]

Tu sanus es? Te et Me. *Mor.* Quid, nostin qui siem?

*Tig.* Ego nesciam Morum? *Mor.* Alius est quam Morus hic. \[\< Ant.\]

*Tig.* Haud alius est, nisi glaucoma sit mihi ob

Oculos. *Mor.* Fieri quidem potest, ut sit. *Tig.* Quis es

Ergo, si non es ille Morus, quem arbitror?

*Mor.* Hoc nomen Augustum est, et opido nobile.

*Tig.* Dic ergo. *Mor.* Morosophus. *Tig.* Vah, nunc primum libet

Ridere te, qui nescias nomen tuum

Et pro dissyllabo Mori vocabulo

Affectes appellari tetrasyllabus,

Cum nil dicas pugnantius Moro et Sopho.

*Mor.* Eho tu, nescis qui vir sim factus. *Tig.* Scio,

Morus. *Mor.* Quid, hunccine ornatum meum vides?

*Tig.* Nugae, \[lógoi\]. Quin veterem indutus Morum tuam

Citharam feris, aut tibias inflare, quod \[\< quod soles, / Pergis\]

Soles, pergis quo quod didicisti, exerceas.

Apud Antiphonem nuptiae fiunt, mea

Illic conducta est opera. Si mecum voles

Hymenea canere, dividuam sortem tibi

Faciam. Nam pulvis idem eademque caera nos

Sumus. *Mor.* Alium quaere. *Tig.* Alium? An Moro displicet

Tibicinis vita? *Mor.* Obtundor. *Tig.* Quid? *Mor.* Hic dies,

Mea haec professio aliam vitam postulat

Aliosque mores. *Tig.* Quid profitere? Dic palam.

*Mor.* Astrologiae ego claros bibi fonteis. *Tig.* Velut

Nilum canis opinor. *Mor.* Non parcius, sed affatim.

*Tig.* Num vigilans hic somniat? *Mor.* Scin, quomodo?

Ego sum alter ille Iopas, quem scribit Maro

Athlante doctum maximo Sapientiam;

Quae mare compescant causae, quidque temperet

Annum, unde hominum genus et pecudes, unde imber et

Ignes, coeli ordo quis sit, syderum quoque

Quae ratio, horum nihil quicquam me fallit. Hem.

*Tig.* Mirum vero, ni insanus hic homo siet \[\< Ant.\]

Ex stulto, ut qui meros Thrasonismos crepet.

*Mor.* Quid tute tecum? *Tig.* Equidem miror qui fiat, ut

Morus sapiat. *Mor.* Non credis hic, nisi quod vides?

Age, specimen dabo professionis iam meae

Sub hac corona astantium, ut fiat palam,

Quid veri ex astris praesciam. *Tig.* Si praescias,

Recteordinis nostri desertor factus es.

*Mor.* Dictum ac factum reddam. Heus, puer! *Dro.* Quis me vocat?

*Mor.* Fac organa Astrologica promptus adferas.

*Dro.* Ubi sunt? *Mor.* In risco, odiose, cessas? *Dro.* Organa

Mihi narrat nescio quae, sed visam tamen.

*Tig.* Nunc laudo te, Morosophe, ut quem minime latet

Occultae Musices nullam esse gratiam.

Benigne ergo facis, qui te modo proferas.

*Mor.* Ne me interpella, dum Diis vota nuncupo.

# 5. Actus primi Scena III.

Tigellius Morosophus Dromo.

\[Skázontes\]

Vos o favete, Numina, et mihi puram

Adflate mentem, laevane sit hic vestro

Vati suam prognosin auspicaturo.

Constanter obsecro favete. Post gratus

Litabo vobis poculis mero vino

Scatentibus, vobis cupediarum omne

Genus offeram. Date, o Dii, facultatem

Rimandi in astris, quid novi illa portendant.

*Dro.* Apporto, quod quidem iacebat in risco

Volumen ingens pulvere et situ pressum.

*Tig.* Dignum patella operculum. *Mor.* Hem, favent astra.

*Tig.* Mons iste nobis credo parturit murem

Ridendum. *Dro.* Habes, here, organa omnia. *Mor.* Hem, rectest.

Instructus, euge, iam negotium tento.

# 6. Actus primi Scaena IIII.

Morosophus Tigellius Dromo Geta.

Octonarii Comici.

Nunc explicandae ephemerides. Sed euge, commodum incidi \[\<
explicandi\]

In eum locum, quem volui, ad hanc rem, quam paro. O diespiter,

Quid hoc sit prodigii miror, quod hic dies nobis modo

Interminatur. *Tig.* Quid, More? Antiphonis numnam nuptias

Inauspicatas fore praesagis? Quidnam, More, contices

*Mor.* Scelus, nomen nescis? *Tig.* Vah, exciderat! Morosophe, hem ter
maxime,

De nuptiis quidnam praesagis? *Mor.* Aufer ista, non enim

De nuptiis tuis agitur, quas ex professo tu quidem

Sectaris, sed de communi Republica, si quam fidem

Mereatur hic codex. Sed arbitrabor coelum ac sydera.

*Tig.* Ne sutor ultra crepidam. *Mor.* Maximi, heu, tumultus et novus

Timor excitantur astrorum in Republica. *Tig.* Quid ita, Sophe?

*Mor.* Quia pleraque astra, et in his erratica illa, mota suo loco

Videntur ecce ad comicia ceu Theologica. (*Tig.* Scilicet.) *Mor.* Simul

Concurrere. Trepidatio magna elucet in astris undique;

Ibi Pleiades, Hyades et Oriona video. *Tig.* Per somnium \[hyades\]

Opinor. *Mor.* Illinc horrida sydera apparent Arcturus et

Hoedi. Ad Lunae domum Senatus ille totus convenit.

*Tig.* Mirum ni Atlante opus sit, qui ruiturum coelum fulciat.

*Mor.* Quos illic monstri aliquid, quod nobis obtrudant, alere arbitror.

*Tig.* Monstrosus iste vates, non nisi monstrosa somniat.

*Mor.* A Luna enim male metuo mortalibus, quia ipsius \[\< luna\]

Vis magna in undas visitur. *Tig.* Ut in te vis magna Moriae.

*Mor.* Sed ad Cynosuram mihi postremo oculus loco vertendus est.

Nisi hic toto fallor coelo. *Tig.* Vere toto. *Mor.* Mysterion,

Euge, habeo et teneo. *Tig.* Thesaurus fortasse carbones erunt.

*Mor.* Dii, vestro me aspexistis sydere. Heus, puer, adesdum, aufer
haec.

*Ge.* Quid hic, Tigelli heres? Quin advenis cantatum ad nuptias?

*Tig.* Venio, Geta. Hem, More, alio abeundum est mihi. *Mor.* Num
fastidis mei?

Mane. *Tig.* Non, hercle, vacat audire te. *Mor.* Mane, inquam, pessime!

*Tig.* Hic Morus hircos mulserit, cribrum, spectator, subiice.

*Mor.* Abeat, facessat ad corvos vir pessimus! Quid enim sui

Cum amaracino, canive quid cum balneo? Prognosticon

Tamen meum nolim invidere candidis amiculis,

Qui nos homines doctos, sicut decet, in magno pretio habent.

Quaere illis contra blande dicere, ut colamur, convenit.

Sed nescio, eloquar hoc prognosticonne an sileam. Age, eloquar,

Quando annuitis id vos optare plurimum. Audite ergo, quid

Sophus dicat, cui merito omnes caput aperiant. Sane id quidem

Vobis aperte nunc denuntio casuram coelitus

Hodie pluviam, qualem numquam vidit, quoscumque enim

Vel humectet vel perluat, faciet plane stultescere.

Quid hoc ridetis? An quia ridiculum est stulticia pluere? Sed

Illam pluet e caelo ipse Iupiter, qui lapides, qui pluit

Et sanguinem, ut alia ne dicam. Quare hinc condar domi

Mihi ut caveam loco. Idem vos quoque facite, nisi stultescere

Cum caeteris mortalibus malitis quam bene sapere.

Valete, et post dies aliquot vati referte gratiam.

Tu porro abi, Dromo, ad forum atque obsonium fac compares

In triduum hoc, audin? *Dro.* Atqui ne teruncium quidem

Habeo, unde obsonem? *Mor.* Furcifer ut responsitat! Dices mihi

Opus esse; nemo negabit, opinor, rem Sopho, aut sumas tibi

Alicunde. *Dro.* Alicunde? Nihil dictu facilius. *Mor.* Si nec mutuo

Queas nec foenore. (*Dro.* Quis enim credat?) *Mor.* Tum technis utitor.

*Dro.* Technis? *Mor.* Ita dico, abi. *Dro.* Bellum vero ac liberalem
herum.

Pumex non aeque est aridus atque hic est Sophus, qui et omnibus

Dedisse verba gaudet, homo vanus, loquax et perfidus.

Honore quovis dignum sese deputat, quia doctor est.

Utinam non illi operam meam addixissem, non huic serviam.

Sed quod iussus sum faciam, ne quas mihi plagas hinc auferam.

Namque Orbilio plagosior est crabone et irritatior.

Eo ad forum; Pulchra o Laverna, da mihi istos fallere,

Ne vapulem miser, si nihil obsonii referam domum.

# 7. Actus secundus \[Scena I\]

Simus Crito

Trimetri legitimi.

Quo tanta quaeso siccitas Deus bone,

Evadet? Unde tantus ardor emicat

Aestusque Solis? Iam trimestre ducimus,

Ex quo nihil pluviae cadit coelo. Horna iam,

Quantum video, deperditur messis. Sata

Rubigo, Sirius perurit arva. Quid

Fruges agrique? Siderata dixeris.

Hinc illa nostra suspiria, lachryme et graves

Quaerimoniae. Hinc, hinc ocium nobis iners

Et multa passim solitudo in agris visitur.

Taceo, gregem pecusque multa perditum

Fame. Nisi haec mala quispiam nobis Deus

Avertat, hic nemo diu duraverit.

Tanta est calamitas, tanta nos premunt mala.

Sed commodum vicinus huc meus venit.

Quem tedium (credo) ocii mecum accipit.

Nam tristis apparet, venitque cogitans

Solo e loco secumque multa disputat.

Rogabo quid valeat, quid hanc cladem ferat.

# 8. Actus Secundi Scena II.

Simus Crito Dromo.

Senarii Comici.

Si vera sunt, quae Augur nobis obnunciat

De proxime immenentibus terrae imbribus

(Nam multa dicunt de illius praesagio),

Mirum, ni accersamus nobis ipsis malum

Precando, dum non cessamus Deos nimis

Obtundere, ut velint nolint pluviam ferant.

Ego porro ita animum induxi meum, nihil

Discruciari, qualisqualis sors incidat.

Patiar Iovem imperare nobis, ut volet.

quia omnium est rerum Monarcha praepotens.

Sed quis quaeso huc mihi conatus obviam

Insertis manibus atque vultu tristior?

Ni fallor, hic meus vicinus est Crito.

Nugari nunc sane aliquantisper iuuierit. \[? iuvierit / innierit?\]

Dum me rogabit, quid tristi sim, quod solet.

*Cri.* Quid Sime? Quam fronti tuae nubem obditam

Video? *Sim.* Ubi ea est? Nusquam video nubeculam.

*Cri.* De nubibus non ago fatue, sed de tuis

Curis, tuam nimis quae frontem obnubilant.

*Sim.* Obnubilant inquis, cum hic nubes nulla sit?

*Cri.* Ut dissimules, tamen esse quod frontem tuam

Caperet, oportet. *Sim.* Vah, an tibi fiam caper,

Ex homine masculo? *Cri.* Quid ita isthuc? *Sim.* Quia mihi

Non capri, sed hominis frons est. *Cri.* \[Stróphoi\]. *Sim.* Quid est?

*Cri.*Si pergis argutari, abiero. *Sim.* Quid Crito?

*Cri.* Quia enim lonquenti de alliis responsitas

De cepis. Quis ferat parerga haec dicier?

*Sim.* Mane, mane inquam, \[apros..nonousa\] non dabo.

*Cri.* Dic ergo, num quid discrutiêre, quod hactenus

Phoebi aestus, Procyon, rabies Caniculae

Leoque furibundus messem perdant, agros

Vastent perurant arva, viteis conterant?

*Sim.* Nihil quicquam nam dudum ad has iniurias

Occallui. *Cri.* Quid audio? *Sim.* Sic censeo,

\’Feras, non culpes, quod mutari non potest.\’

*Cri.* Satis diu haec mala pertuli. *Sim.* O patientiam.

*Cri.* \’Furor fit, laesa saepius patientia.\’

*Sim.* Primum impius es Crito, qui hic pugnes cum deo.

Dein stultum fit, frustra hunc dolorem sumere. At

Bono animo es, habeo aliquid, quod tibi dicam, boni.

*Cri.* Lepidum caput, quid id est quaeso? *Sim.* Sic praedicat

Quidam Sophus, si non fallatur omine.

Raram pluviam nos occupaturam. *Cri*. Nova

Narras. Quando? *Sim.* Hodie. *Cri.* Utinam id dii faxint. Sed tibi

Quaenam cognatio intercessit cum Sophis?

*Sim.* Eadem fateor quae graculo cum fidibus.

Audita non comperta memoro. *Cri.* \’Sed fidem

Habere quibusvis est temerarium et parum

Tutum.\’ *Sim.* Est, nisi quae cupimus omnes impensius,

Libenter credamus. *Cri.* Si coelum, sidera,

Aviumque garritus, si signa caetera

Respondeant, res salva erit. *Sim.* Quam salva sit

Si hoc eveniat, quod augur dixit, nesciam.

*Cri.* Sin quid facias Sime optime? *Sim.* Quid? *Cri.* Sophum petas,

Exactius ut cognoscas omnia. Ego librum

Pastoralem domi relictum consulam.

Mox huc revertar, audin, Sime? *Sim.* Scilicet.

Ubi nunc Sophum meum requiram cogito.

Sed servulum eius commodum illinc conspicor

Huc adventare, quem sequar. *Dro.* Nae pessime

Nos accepisset hodie egestas et fames.

Ni in anum incidissem lippientem, cui quidem

Nummo doloso imposui. Adeo, omnes qui in foro

Versantur plus quam Argi sunt, atque omnes manus

Habent oculatas, etenim credunt, quod vident.

Graeca fide omnia illic sunt venalia

Sed nescio hercle, si satis provisum erit

Nobis, sub hoc triduum, vili hoc obsonio.

Quod solus hodie devorem famelicus.

Vulgaria ista nobis dantur servulis.

Domini cibos sibi lautiores comparant.

Quos tu ruis? *Sim.* Sine ingrediar, Sophum volo.

*Dro.* Atqui ille non est omnibus, ne erres, domi.

*Sim.* Dic, sit mihi respondeatque, agnum dabo.

*Drom.* Si quidem quid adfers hae tibi patent fores.

# 9. Actus secundi Scena III

Sophia sola

Trimetri legitimi.

Ego illa non Iovis cerebro nata, non

Usu, ut ferunt, nec Memoria parentibus

Orta Sapientia, Numinis sed filia

Summi, huc profecta coelitus, dum gestio

Mortalibus me adiungere, ut piam hospitem,

Immo ut parentem omnis salutis optimam,

Nusquam invenio, qui me sibi iunctam velit,

Qui aedeis aperiat, dexteramve porrigat.

Id scilicet nunc voce tristi conqueror,

Quodnon datur, proferre me, sub istius

Proscaenium orbis infimi. O si noverint

Quae sim, quid opportem boni, sane obviam

Procurrerint omnes mihi pueri ac senes

Et aedium penetralia patefecerint.

Quis enim sinum non explicet Sapientiae

Salutis autorem quis a se abarceat?

Clamo in foro, clamo in Scholis, et pulpitis,

Quantum queam, sed aurihus surdis cano.

Nam rarior, Phoenice homo, puras meo

Qui afflatui aureis commodet. Nescire me

Videntur omnes malle, quam cognoscere.

Videntur errorem tueri mordicus.

Tolerabile hoc forsan fiet, ni irrideant

Etiam innocentem et multo aceto perluant.

Quid, num mihi redeundum ad astra Olympica

Terris relictis? Num patris solium mei

Recta petendum? Ecquid patri tum dixero

Purgaminis, quod regiam ipsius petam

Ingloria, indigneque habita? Men negligi?

Men deprimi? Men exulare? Commoda

Adferre, quae velim quidem vel maxima

Mortalibus? Dolor gravis, dolor ah dolor.

Alibi pudendum habetur, ut quisquam sibi

Quam nescit artem vendicet. Porro mea

Sacra temerasse, nemini est relligio. Per

Me clarus esse vult Sophista perditus.

Me iactitat homo Morosophus, in me quoque \[\< In\]

Quo iure, quaque iniuria se venditent

Hierographi mei, meos enim simul

Se perhibent, ii viderint, et senserint.

Quid portitores, rusticos, fabros loquar,

Quod turpiter nostris sacris sese ingerant?

Aulaeus est inventus, inter optimos

Qui se referri vellet Astrologos, palam

Insanus atque fastuosus Morio.

Cui summa rerum in cardine isto vertitur

Ut seriis si non velit resipiscere

Monitoribus, perdatur inde funditus.

Tum, quam dolendum, has virgines, sororculas

Tam amabiles, tam indigne haberi: \’Nam Fides,

Ut tuta nusquam est, exulatum mittitur.

Autore perfidia ac Superstitione, quae

Cuncta occupant. Porro ipsa confidentia

Spei genu luxavit, inde ut claudicet.

Elanguit sed Charitas Philautia. Ah,

Crudele, pessimum, ferox, audax scelus.\’

Quid, o Sororculae meae? Quid fletibus

Profusioribus rigatis oras? Quid

Quaeso ingemiscitis nefanda crimina?

Quiescite obsecro, hanc iniuriam pater

Quia lance iusta non iniquus arbiter

Exegerit, dabitque paenas sontibus,

Quas promerentur omnifariam impii

Hostes mei, hostes perfidi, truces, mali.

\’Fac e supernis exeant, pater bone,

Quae fata volvis, fac cito obsecro exeant,

Mundi quia ad summum invaluit iniquitas.\’

Suisque fratres expediri vinculis.

Gemitu, prece, et clamore dudum gestiunt.

Non vota tandem supplicum pater audies?

Sed audies, scio. Proin simul resipiscite.

Sed nescio, quos eminus videam suos

Miscere sermones. Vereor, ne queritent

Sibi me dari, hostes in meam necem citi.

Quo me feram, quo me loco servavero?

Quid pertimesco autem misera, non arbitror

Hos nosse me, si maxime norint, nihil \[\< Si\]

Incommodent, si Numen hoc meum exeram,

Ego vos tuebor virgines, quiescite.

# 10. Actus secundi scena IIII.

Theophilus Philocalus Sophia.

Trimetri legitimi.

Audire vocem visus an non Foeminae?

*Phi.* Haud falleris. *The.* Querentis autem nescio

Quam iniuriam illatam sibi? *Phi.* Planissime.

*Sop.* Sed desinunt nos insequi. Petamus hoc

Gurgustiam, dum hac transeant. *The.* Miror ubi sit,

Tam luctuosa foemina. Hem. *Sop.* Nam pauperes

Incommodant nobis minus. Sequimini.

*Phi.* Ubiubi sit, haud potest abesse longius.

Atqui, nisi oculis fallor, illic foeminam

Prospicio oberrantem. En tigillo approximat

Pauperculi sutoris. *The.* Ipsa est. Quin prius,

Quam eo irruat, causam doloris sciscitor?

*Phi.* Iusta ratio. *The.* Consiste quaeso, quisquis est.

*Sop.* Quis me vocat? Quis me expetit mortalium?

*The.* Salvere te quidem iubemus plurimum.

Quid ingemiscis obsecro matronula?

*Sop.* Quid ingemiscam? Nulla quod mundo fides.

*Phi.* Animo bono es, nihilque formides mali.

*The.* Quid est, quod te querentem audivimus modo? *Sop.* Oh.

*The.* Quin dic, quid est? *Sop.* Si maxime dicam, nihil

Possitis auxiliarier. *The.* Ne dixeris.

\’Animo dolenti medicus est oratio.\’

*Sop.* Est. Sed. *The.* Quid haeres quaeso de nostra fide

*Sop.* Sed nomina edite, ut quibus quid indicem,

Sciam. \’Parum bene sacculo isti creditur.

Etenim, sub omni lapide Scorpius excubat.\’

*The.* Nomen mihi Theophilo est. At huic Philocalo.

*Phi.* Fratres sumus germani. Hic est me grandior.

*Sop.* O fausta nomina, o viros longe optimos.

Agnosco utrumque, ex re magis quam nomine.

Vos, vos requiro, vos volo iunctos mihi.

\’Genio etenim meo nihil tam amabile,

Quam cum Theophilis et Philocalis degere.\’

Adeste macte animo viri, tum dexteram

Date, symbolon fidei Atticae. *The.* Datur utraque.

*Sop.* Quam gaudeo, generis mei restare quod

Videam reliquias. Nunc dolor levatus est

Mihi meus. Nunc sunt, quibus me perlubens

Coniunxero sororem comparem. *The.* Genus

Quod obsecro tibi? Qui vocare o foemina?

Tenuis enim, ni fallimur, nobis tui est

Noticia, quamvis sentio sub pectore

Tacitam tuae virtutis efficaciam.

Atque ipse sermo nos tuus pungit, rapit,

Inflammat in tui amorem, ut aestro percitos.

Dic ergo nomen, ni graveris, et genus.

*Sop.* Dicetur intus, dum tibi me proferam

Apertiore conspicandam formula.

*The.* Quid interim? *Sop.* Me texero velamine.

*The.* Non sentiam quicquam tui, neque novero

Te? *Sop.* Maxime. Spiraculum mei dabo.

*The.* O, sentio, fragantiam divinitus

Afflare me. *Sop.* Non falleris, charissime

Germane, nam salus piis sum maxima.

In me illud invenias bonum, quod irritis

Conatibus tot porticus, collegia,

Tot persequunter et Sophi, et logodaedali.

\’Nam lumen illud, plurimum quod iactitant,

Qui viribus naturae inepte ganniunt,

Se posse summum consequi bonum, quid est,

Nisi tenebrae merae, mera ignorantia?

Mendaciis quia cor hominis est obsitum,

Aegiptiisque abominationibus,

Ut maxime illud nesciant increduli

Quibus nihil misterii recluditur,

Quod pectore isto conditum affatim manet.\’

*The.* Quam gaudeo, quod colloqui tecum datur,

O bona, novo quae me imbuisti gaudio.

*Sop.* Sic soleo, nil novum facio. *The.* Quid, quod rogo?

*Sop.* Quid? *The.* Pallium unde multiforme contigit?

Nam proprium non arbitror, nec convenit

Heroidi vestitus iste sordidus.

*Sop.* Onus est Sophisticum, mateoque logicon.

*The.* Istuc dii superi prohibeant obsecro

Quae tanta confidentia ausit pallium hoc

Maculare sordibus? *Sop.* Nihil non audet hic

Iniquitas, error, libido, caecitas,

Et pertinacia cordis humani gravis.

Haec non tulerunt hopsitem me, pallio

Si non variegato tegerer. *The.* Ut concolor

Vetitus hic fit, cur potius non id volunt?

*Sop.* \’Pugnare quod sententiis, Sophismatis,

Gnomis, strophis, decretulis, logomachiis

Placitisque ceremoniisque, ut haereses

Ego taceam, quas execror vel maxime,

Magis libet mortalibus, o dementiam,

Quam veritatis simplicem atque candidam

Orationem amplectier. *The.* Tun veritas

Es obsecro? *Sop.* Non, illa sed mihi soror est

Nec expedit vulgarier nomen meum

Dum me intus agnoveritis. *The.* Sed interim

Sine exuamus hoc tibi ludibrium.

*Sop.* Au, non satis tutum istud arbitror fore.

*The.* Solo in loco, quid ni? *Phi.* Tui num nam sumus

Clientuli? *Sop.* Ut sitis. Permagna sunt,

Quae postulatis. *The.* Eia, hera optima, ne sinas

In te obsecro nunc commodum nostrum diu

Claudi. *Phi.* Pium est, audisse vota supplicum.

*The.* Quid quaeso tam prolixe agis, cum nostra sis?

*Sop.* Subeamus hoc tugurium. In abdito loco

Humilique amo a clientulis vere meis

Agnoscier, dum pulpita ista Daemonum et

Stultesoph\[ôo\]n plorare multum iussimus,

Atque a sacris nostris abesse perpetim,

Nisi Moriae aspersi imbribus, nil scire se

Fateantur, et se mi docendos offerant.

Sed eamus intro, filii charissimi.

*The.* Nunc laudo te domina optima. Est quiddam tamen,

Quod o tua liceat rogare pace. *Sop.* Quid,

Ni interroges? *The.* Quaenam sequantur proxime

Puellulae? *Sop.* His Geniis meis comitate, dum

Videtur, incedo. *The.* O pudicae virgines

Quinam vocatae? *Sop.* Qui? Fides, Spes, Charitas.

Nostin? *The.* Parum. *sop.* Docebere intus omnia.

*The.* Intro sequantur optimae virgunculae.

Sed pro deum atque hominum fidem, num claudicat

Virguncula haec? Demittit et caput Fides, \[\< fides\]

Tum Charitas est facta tardiuscula?

Unde haec calamitas obsecro accidit. *Sop.* Audies

Et intus haec. \’Nam veritas mundo exulat.\’

*Phi.* Quam pulchre hodie processimus Theophile mi?

*The.* \’Semper cadunt feliciter tali Iovis.\’

Sequamur has et pareamus ut decet.

*Phi.* Quod nomen huic Heroidi esse censeas?

*The.* Ni fallor omine frater, haec coelestis est

Sophia. *Phi.* Quid obsecro ais? Sophia ne ad vos venit?

*The.* Ne multa queras, senties quae dico. *Phi.* Mi

Germane, eamus intro quam primum obsecro.

\’Haerere in aliqua parte apud Sophiam, optimum.\’

# 11. Actus tertii scena prima.

Simus solus.

Octonarii.

Miserandi sunt profecto Morosophi isti homines ut nesciant,

Qui cum patruos sibi videantur sapere, et se primos putent

Mortalium, stultissimi sunt, atque infra omneis infimos

Habendi. Adeo \[filautoi\] sunt, atque aestuant affectibus.

Ut sordeis taceam. Venio ad Astrologum, in penetralibus aedium,

Quem ceu cuculum nido insidentem conspicor, oro atque obsecro,

Ad colloquium me admittat, et benignas aures commodet.

Homo incipit insanire, et verbis increpitare me nimis

Quod intro venerim ad se, nil praefatus honorificentius.

Hinc, fastuosus quod solet, humilem nimis me despicit.

Negatque ocium sibi esse auscultandi. Ego vero sic colligo,

\’Morosophos omnibus perinde non prebere copiam

Sui, amare, salutatores,\’ qui vel dona ferant, vel murice

Tinctis sint vestibus. Ut paucis rem dicam, dum demulceo

Vacuas aureis homini Suffeno, atque illi monteis aureos

Polliceor, hasce chartulas vix tandem extorqueo, quas mihi

Tanta cum relligione tradidit, tanquam his oracula

Commissa sint cum non nisi signa tempestatis praebeant,

Mysteria siquidem negabat omnibus credenda, quod

Rarissima sint. Omitto proloqui, quam stulte se efferat,

Quam se admiretur ob rerum multarum praescientiam.

Egon vero illi fastuoso Maximo ut servem fidem

Quid nos tam illiberaliter asperatur, vestem ob rusticam?

Quidvis agam, modo hoc ne agam. Sed per tempus Crito advenit.

Huic ostendam, quidnam boni ominis dent istae chartulae.

# 12. Actus tertii scena II.

Crito Simus.

Senarii Comici.

Redeo ad te, Sime, ne fidei desim meae!

*SIm.* Facis pol, Atticum quod addecet virum.

Sed quid boni augurii liber tuus dedit

Super imbribus? *Cri.* Primum, hoc habe, quod ranulae

Praeter solitum vocales sunt. Tum, garrula

Cornix pluviam suo garritu nunciat.

Num hoc laevum omen videtur? *Sim.* Leve est, prae eo,

Quod ex meo Astrologo venatus sum. *Cri.* Quid est

Id autem? *Sim.* Literatas nostin? *Cri.* Novi. *Sim.* Lego

Vatis Sybillae carmina. *Cri.* Solem dicere

Falsum quis audeat? Nam si ceruleus est,

Pluviam denunciat. *Sim.* Quid hoc, satin tibi

Placet? *Cri.* Placet. At quae ventorum ratio? *Sim.* Humidus

Si spiret auster, inquit, si flet Africus

Creber procellis, rura tum plenis natent

Fossis, tunc omnis navita ponto perflua

Vela legat. Habes prognosticon, sed elegans.

*Cri.* Nempe, ut dicis. Si res verbis consentiat.

*Sim.* Solem ventosque age contemplemur, quid ferant.

Haud temere est, nubibus quod coelum obducitur.

*Cri.* Mirum, si vera dixerit vates tuus.

*Sim.* Fortasse. Sed mysterion doleo nimis

Quod non quivi a Sopho post multa exculpere.

*Cri.* Cum imber cadat, neque mens moveatur hinc loco,

Nihil morer mysterium. Quid tu putas?

*Sim.* Quodcumque sors feret mihi probabitur.

Densatur per Iovem nubes. *Cri.* O si pluat.

*Sim.* Ros ecce nobis ingruit, ros en labat.

Crito, hem, Crito, fauces expende, labitur

Optanda coelo pluvia. *Cri.* Non nisi psecades

Hic sentio. *Sim.* Mane, mane inquam guttulam hanc

Sequetur imber grandior. Viden, Crito?

Sinum explicandi tempus est. Mel Atticum

Nectarque vincit hic potus dulcedine.

Quid tu censes? *Cri.* Genialem aquis inesse vim.

Mentem quae conturbent meam. *Sim.* Deûm fidem! \[?\]

Adeon mihi cerebrum rarescere? *Cri.* Mania

Nos corripit. *Sim.* Non Mania, sed bona Moria.

Ea nobis eximit sensum doloris ac

Metus. *Cri.* Vah, curis solver atque affectibus. \[solvor?\]

*Sim.* Quin rideamus affatim? Ha, he, ha. *Cri.* Eia, he.

*Sim.* Retinctos esse ceu alteros Democritos

Nos dixerint. *Cri.* Aspergamus aquas amplius.

# 13. Actus tertii scena III.

Crito Simus Chorus.

Dimitri permixti tremetris Comicis.

O adlubens gratia.

*Sim.* Securitas o maxima.

*Cri.* Multa o malorum oblivio.

*Sim.* Deum o voluptas unica.

*Cri.* Sic iunctis dextris una prodeambulent,

Crito et simus, quando uno succo perfluunt.

\’In uno enim ludo docti vere sumus

Ad Stultitiam.\’ *Sim.* Et nobiscum quoque pars maxima

Mortalium, quamvis dissimulent interim.

*Cri.* Vah, vivere nun demum libet, libet

Choream ducere. Adsit turba Musica

Quae nostram Moriam, almam re vera deam,

Concentu Musico celebret. *Sim.* Iam canent.

*Cho.* \’Triumphat alma Moria,

Et omnibus regnat locis

Numen suum cum gloria

Adflavit omnium focis.\’ \[NB rijm!\]

Intercalare.

Io Paean, io Paean.

*Cri.* Hem capitulum lepidissimum. *Sim.* Hem, barbatule.

*Cri.* Quid nunc agimus? *Sim.* Eamus ad Lararium.

*Cri.* \’Recte quia in sacris nulli lubentius

Operantur, quam nos Moriae mystae sacri.\’

# 14. Actus tertii Scena IIII.

Eutychus Sophrona.

Trimetri legitimi.

Cum nemo nascatur sibi, nemo sibi

Vivat, quod ipsa aequi bonique dictitat

Ratio, quod et divina lex clare exigit,

Demiror, omnem Charitatem tum Dei

Tum proximi tam negligi, tam undique

Frigêre, praesertim tamen, apud nos, genus

Quid ducimus divinitus, quos mutuo

Ceu Charitatis vinculo iunctos quidem

Pietatis officia decebat exequi.

Venio ad \[?osokómeion\] hodie, confecto mei

Penso laboris. ah, bone deus, quam parum

Pii officii illic pessime affectis viris

Impenditur. Quam negliguntur impie

Adversa quos nimis valetudo premit!

Ibi exerende Charitatis suppetit

Materia, ibi viva corporis cernas tui \[\< Ibi\]

Egêre membra, illic habes, qui postulet

Sitim sibi impense gravem levarier.

Sunt, qui famescant acriter, medicam manum

Expectat alius. Hic eget solamine.

Ille omnibus miser modis se deseri

Nec respici a quoquam querelis eiulat.

Ibi nemo non opem piam desiderat.

Quam praestitisse egentibus, bonum arbitror.

Quod me attinet, Sutoria arte quamlibet

Frugaliter si victitem, meum tamen

Identibem Genium libens fraudaverim,

Ut sit mihi, quod indigenti impartiar.

Satis superque habiturus hinc viatici,

Dum suppetent vires meis laboribus.

Si morbus interim incidat, sive ipsa mors,

Id mi lucro arbitrabor imprimis fore.

\’Quaecumque enim sors obvenit domini sumus

Quem summa nostri cura semper occupat.

Quin angelis hoc praecipit, nos ut sua

Custodiant, servantque diligentia

Ne quo pedes impingere, aut labi queant.\’

Sed gestiens contendit ad me uxorcula.

Quid nunciet miror boni, nam cor salit

Mihi insolens prae gaudio. *Sop.* Salve, Eutyche.

*Eut.* Sophrona salve. Quo tibi est iter? *Sop*. Ad forum.

*Eut.* Quid tu ad forum quaeso? *Soph.* Nihil mirêre, nam

Quid gaudeam nescis. *Eut.* Quid obsecro est mea

Sophrona? *Sop.* Nobis hospites venisse. *Eut.* Quid?

*Sop.* Sed nobiles claros, amabiles, bonos,

Id gaudeo. *Eut.* Garris. *Sop.* Egon tibi garriam,

Marite mi? Miraberis, si nomina

Edam. *Eut.* Ede. *Sop.* Aurem admove. *Eut.* Num falleris

Sophrona? *Sop.* Neutiquam quidem, Eutyche mi. Pedes

Enim hospiti, pro more, dum bonae lavo,

Mirabar usque dignitatem foeminae

Et Myrrheam fragrantiam dum sentio,

Nareis meas opplere totas, Eutyche,

Stupefacta, vix tandem meo reddor animo.

Hinc ipsa se mihi perbenigne prodidit.

*Eut.* Si sic habet res, ter quaterque praedicer

Felix, et omnifariam Eutychus vocer

Ut cui Salus vera obtigit. Porro, o Deus,

Qua gratia me tam pienter respicis,

Hominem misellum, pauperem, rei infimae,

An, ut tua hinc clementia innotesceret

Mage ac magis? Quicquid iubes, obivero, \[\< quichuid\]

Posthac cliens tibi futurus perpetim.

Ego hoc tibi, uxor, mando et edico simul

Ut hospiti novae obsequâre sedulo. \[?\]

Si quid velit factum. Tenes? *Sop.* Memorem mones.

Sub pallio sed quid geris, marite mi?

*Eut.* Has sarciendas adfero vesteis tibi.

Homines enim sunt pauperum pauperrimi.

*Sop.* Hoc nomine illi plus libens faxim bene.

Ego ad forum, tu gratulatum abi advenis.

*Eut.* O, si queam pro dignitate tam piam,

Tam Heroicam tractasse foeminam, nimis \[, Nimis\]

Vereor quidem, ne offensa pauperie mea

Nostram casam relinquat hospes coelica.

Atqui, nisi illam nescio, nil splendidis

Hic rebus ipsa capitur, atque sponte amat,

Quamquam immerentibus, benigne facere. Proin

Ibo intro, quodque potero, faciam sedulo.

# 15. Actus quartus.

Morosophus solus.

Trimetri legitimi.

Proviso, sudum sit ne coelum, desiit

Ne pluvia \[moorotókos\] quidem illa. Si satis

Contemplor, euge desiit. Periculi

Nil esse video, si caput meum exeram,

Si me foras modo proferam. Hem, num me quis est

Felicior? Num cui aura, coelum, sydera

Aeque favent atque mihi, quippe cui datum

Uni, inter omneis sapere? Nunc ego omnibus

Phoebus velut videbor illucescere

Orbi tenebris obsito, et caligine

Inscitiae immerso altius. Quid si mihi

Faceis vel ultro deserant? Nae strenuus

Monarcha sim? Nae plurimam plebeculam

Nei in stuporem vertero, hac Sapientia, et

Titanico aspectu meo. Neque est enim,

Quod tetricos verear dari mihi obvios

Curios, Thaletes et Catones, stultulis

Cum omnes referti et anguli et viae sient

Autore pluvia hac, quae parens et Moriae.

Ad me recurrent undique et pueri et senes,

Anus beatae me requirent agmine

Oracula ut scitentur, et dona offerant,

Me consulant, mihi accidant, velut Deo.

Nunc recta prava facere, nunc quidvis datur

Audere. Nam quis hic mihi pugnaverit?

Quem vasta moles corporis, quem os impudens

Quem lingua Daedala quamlibet tuebitur?

Si quando presidii satis non suppetet

Sapientiae fuco, omnibus quem sublinam,

Tum ad vim velut ancoram sacram confugero.

Nam Moria omneis meticulosos efficit.

Superest, forum ingressurus, ut mihi vestibus

Autoritatem, comparem sane bonam,

Nam vestis, ut vulgo ferunt, virum facit.

# 16. Actus quarti scena II.

Simus Crito Chorus

\[skazontes\].

Nostrae placentae quid tibi sapiunt frater?

*Cri.* Quid? Nectaris Nepentheosque florem. *Sim.* Quid

Vite hoc genus, quod ingredimur, quod arridet?

*Cri.* Vitam deorum his gaudiis adeptus sum,

Non gaudeam, non rideam? Beatus sim,

Si oculis simulsque naribus meis nunquam

Haec desinant balndiri amoenius, Moly,

Nepenthes, Ambrosia, atque Amaracus. Quid quod

Et Adonidis mihi spirant hortuli? Nullus

Me torquet amplius metus, dolor nullus,

Non si parens occumbat, aut statim dura

Mors ingruat, vel tantulum moveri mens

Queat. *Sim.* Deserte tu quidem omnia haec. Quippe

Qui nuper e specus Trophonii tristes

Velut reversi, corde pressimus multas

Curas, et ipsa fronte teximus nostram

Sententiam, nunc vivere in diem, pulchrum

Putamus, et nullum relinquimus fuco

Locum, amplius. Sed poculum hoc tibi sume

Frater. *Cri.* Iovis o medulla. Ab hac mea Loto

Revocabor haud ita facile ad novam vitam.

Sed persequamur cantiunculam dudum

Bene auspicatam. *Sim.* Hos submonebo, quo reddant

Causam prioris carminis. *Cri.* Canant omnes.

*Cho.* \’Quid vita enim mortalium

Est vera quam Comoedia? Dimetri

Larvata ubi sunt omnium

Mens, verba, mores, gratia.\’

Intercalare.

Io Paean, io Paean.

# 17. Actus IIII scena III.

Morosophus Simus Crito Dromo

Trimetri legitimi.

Eho, quis illic cursus est, quae cantillatio?

Pro more Corybantum, videntur Moriam

Ut alteram Cybelen suam isti prosequi,

Clamore, cursu, tympano et cantu absono.

Nunc est, quod ob prudentiam mihi placeam.

Est in sinu cur gaudeam, et Ianus velut \[lanus?\]

Saluter, ut qui haec longius praeviderim.

Quis nunc Dromo tibi videor, num vir catus?

*Dro*. Imo Cato tertius. *Mor.* Sapis, refer pedem.

*Cri.* Quid hoc hominis est, quem superciliis suis

Fretum, videmus gaudiis nostris nimis

Quidem superbe intervenire? *Sim.* Si satis

Contemplor, iste noster est Sophus. *Mor.* Dromo?

Num me haec satis vestis decet, cultus satin

Incedo? *Dro.* Oh, regem te esse oportuit. *Mor.* Placet.

*Cri.* An ex Platonis hic venit Academia?

*Sim.* Non, sed Lyceio, aut Attica Stoa exulat.

*Mor.* Quin veste summa tollis istam plumulam?

Compone vestem, calceoque abstergito.

*Cri.* Sorbona Gallica vix ferat talem Sophum.

*Mor.* Nunc flectito genu alterum. Ah, quam crassus est.

*Sim.* Viden, Crito? *Cri.* Quid? *Sim.* Huic Sopho ciconia

A servulo quod pinsitur? *Cri.* Recte quidem

\’Quia occiput caecum est Sophis fere omnibus.\’

*Mor.* Hem, spherulas precatorias mihi porrige.

*Cri.* Asellus ecce portat huc mysteria.

*Sim.* An quod corollas gestitet sacras? *Cri.* Ita.

*Sim.* Si nescias, hic Hermes ille trismegistus est.

*Cri.* Si diis placet. *Sim.* Quid astra spectas, o Thales?

*Cri.* In obvium fortasse saxum corruet.

*Sim.* Vero omine, en humo incubat, pronus iacet,

Speculator? \[!\] *Cri.* Ha ha he! *Sim.* Quid altum suspicis?

*Mor.* Ut vos dii perdant scelerata pondera.

*Sim.* Sic ossa morder ictus uspiam canis, quia

Saxo genuinum infigit, ut se vindicet.

*Mor.* Quin, te quoque furcifer deus perdat, malum

Qui non mihi praevideris, proin vapula ob

Socordiam. *Cri.* Vapulat cur servulus?

*Sim.* Iratus haud aliter facit stultesophus.

*Dro.* Me mortuum malim quidem, quam haec perpeti.

*Mor.* Quid audio mutire te scelus? *Dro.* Nihil.

*Cri.* Exerceamus hanc avem Iunoniam.

*Sim.* Quid ni? Sophistam turgidum atque perditum.

*Cri.* Fac adoriare hominem prior, ego subsequar.

*Mor.* Quid consulant isti modo admirabar. En

Praemittitur qui me sibi Ducem expetet.

Dixin fore? Hem, nunc tempus est, ut omnibus

Appaream severus, et formidinem

Plebeculae ingeram, tum, honores maximos

Optare me negavero, ut magis urgear.

Nolunt enim si tu voles. *Sim.* Heus siste tu.

*Mor.* Quid me (malum) pone apprehensas pallio?

Facile vides, nisi nil vides, tui gregis

Non esse me. *Sim.* Satis superbe tu quidem.

Quis ergo? *Mor.* Naca, cerdo, carrucarius,

Sophis honorem deferunt. Quid stas lapis?

*Sim.* Quid vis? *Mor.* Sophum nescis sub amplo pallio

Letere tectum? *Sim.* Simiam quidem scio

Semper manere Simiam, ssi purpuram

Aurumve gestet. *Mor.* Quid? Tibi num Simius

Videor scelus? *SIm.* Quid quaeris omnium? *Mor.* Crucem

Tibi, omniaque Tragica mala dari furcifer.

*Sim.* Quid expuis? Quid excreas? *Mor.* Tuum allium,

Hircumque quem nimis olidum tecum geris.

*Sim.* En naribus pastillum habes violaceum.

*Mor.* Ego hoc bacillo diminuam tibi caput.

*Cri.* Iratus apparet Sophus. Succurrero

Fratri laboranti. *Mor.* Ah, rudeis vos belluas

Truncosque, caudicesque. Quam cervix riget?

*Cri.* Salve, domine ter doctor. O, plus millies

Salve, vir optime. *Mor.* Serion dicat iocone,

Ego nescio. *Cri.* Salvere te iubeo Sophe!

*mor.* Ecce alterum autem? *Cri.* Non mihi respondeas?

*Mor.* Non abstinetis a viro tam splendido

Manus? Nihil vos pallium movet? Nihil

Promissior barba? Hem pudor sit rusticis

Ad hanc meam umbram accedere, et vestis meae

Summas lacinias tangere. *Sim.* Huc, huc ad chorum

Nostrum, ut Choragus noster adsis fabulae.

*Cri.* Ut rigitur, motat caput? *Cri.* Quin advenis?

*Dro.* Dii vos rabellas oderint. *Sim.* Proh Iuppiter,

Noster Sophus commotus est. *Mor.* Vestras egon?

*Sim.* Nostras eris, si maxime negaveris.

*Mor.* Tacetis an non? *Cri.* Calvus hic comatus est,

Quid turpius? *Mor.* Non me Sophum reveremini?

*Sim.* Sophista, salve plurimum. *Cri.* Barbatule hem,

vin mellis esse gustulum? En ficus cape.

Peream, tuum nisi hinc caput purgaveris.

*Mor.* Hunc codicem primum tibi, ni desinas

Impegero, quam maxima vi, verbero,

Queam, fugin hinc? Proh deum fidem! Quid hoc

Novae est rei, quod totus excido mea

De spe, lupique hiantis in morem miser

Deludor? *Sim.* Eia exerceamus amplius. \[amphus?\]

*Mor.* Vah, siccine in me cuditur praesagium?

Exarchus ille itan erit inter Simios

Velut asinus? Quis hoc fore unquam credidit?

Adeon Sophos omneis procul mundus fugat?

*Sim.* Ostende, summa veste quid monstri tegas?

*Mor.* Quid id tua refert? *Sim.* Novum spectaculum! \[?\]

Praeposterus Silenus est hic Morio.

Spetiosus apparet foris, sed intime

Stultum videtis. *Mor.* Vis quidem est haec obsecro, o

Cives boni? *Si.* Quid, non pudet trifurcifer,

Hypocriseos tantae tuae? *Mor.* Succurrite,

Sophus laborat maxime. *Sim.* Clama altius,

Ut audiant. *Mor.* Cives boni, obsecro, mihi

Sopho opem feratis. *Cri.* Hem tace. *Sim.* Impostor, Planus,

Sycophanta vero diceris vocabulo.

*Mor.* Philosophus inquam sum. *Sim.* Apud Getas et Barbaros

Fortasse. *Cri.* Dodonaeon istud symbolon est,

Quid arguit tinnitus hic? *Sim.* Stultissimum

Hunc esse, garrituque sese prodere.

Audite. *Mor.* Ni quiescitis, messem bonam

Vobis vel excantavero, vel in canes

Vos vertero arte Thessala. *Sim.* Quin, exuis

Quod non tuum est? *Cri.* Quin ponis exuvium hoc tuum

Aselle transfuga? *Mor.* Mitte me, aut malum dabo.

*Sim.* Intra tuam mansisse pellem oportuit.

*Mor.* Abite quovis gentium procul canes.

Abite, quid cunctamini? En baculum tibi.

# 18. Actus IIII Scena IIII.

Morosophus solus

\[skazontes\].

Quid hoc malum infelicitatis est quaeso,

Quod tam licenter isti in me ferantur? Num

Merito id meo accidit, probra ut feram tanta

Ab improbis stultisque? Si viris doctis

Ad hunc modum, precium omne feralis

Pluvia abstulit, dolor sit maximus sane,

Tulisse nomen inclytum, ordini nostro, a

Peritia rerum omnium. Molestum sit,

Gessisse personam Sophi. Nimis verum est,

Quod inquit ille, huic dolorem addi,

Scientiam qui comparet sibi multam.

Sed consili quid restat autem? Ubi possim

Melius habere, benigniusque tractari,

Solum locum requiro. Sed nihil dico.

Postquam pepercit nymbus ille nil sacris

Locis, virisque vel celeberrimis. Uno

Liquore cuncta credo perluta. Hinc sane,

Inter sacrum et saxum haereo, nescius, vitae

Genus quod eligam mihi, quid inceptem,

Vah, huius mali autorem esse, meo plaustro? Ah.

# 19. Actus IIII Scena V.

Simus Crito Morosophus.

\[skazontes\].

Oh, oh nepos! *Cri.* Quis hic tibi Sophus visus

Est? *Sim.* Illene? Egregius quidem palestrites.

Nam de pilo pendebam. *Cri.* Ego hos Sophos novi

Non ferre ludicrum, potissimum a nobis.

*Sim.* Visamus ira num illiustamen plane

Deferbuit. *Cri.* Ne tam cito quidem ponit

Iram feroculus. *Sim.* Viden, quid intendat?

*Cri.* Arrodit ungeis, scabit et caput. *Sim.* Scrupum

Iniecimus, plane haeret, inque fermento

Totus iacet. Sed arbitremur a tergo,

Quidnam loquatur. *Cri.* Optimi arbitri simus.

*Mor.* Quam multa mecum volvo, at auribus

Tanquam tenens lupum. Senatus, \[?\] ah, mei cordis

Quam fluctuat! Satis, heu, satis diu, mentis

Huius procellis fluctibusque iactatus,

Quietiorem optem dari mihi vitam.

*Sim.* Audin, quid heareat? Quid optet? *Cri.* St. Sime.

*Mor.* Certe hoc reor tutissimum, meum somno

Corpus reclinem, ut quod deus mihi in mentem

Hac nocte miserit, sequar. *Sim.* Crito. Recte est,

Sequamur hunc, ansam dabit, per afflatum

Ut noster hic fiat. Tenes? *Cri.* Probe sane.

Sed voce ficta opus erit et meris technis

Dolum sibi ne sentiat strui. *Sim.* Caudex,

Quid sentiat? Divinitus quidem credes

Se adflarier, nam somniis libens credis

Homo vanus, atque somniator insignis.

# 20. Actus IIII Scena VI.

Theophilus Philocalus Sophrona.

Trimetri legitimi.

Nae magna nobis obtigit felicitas

Philocale frater, congredi quibus datur

Cum Heroide hac tali? *Phi.* Quis obsecro crederet

Sub pallio tam sordido numen merum

Latere? Quis non obstupescat illius

Fragrantiam facundiamque foemine?

*The.* Videbar in coelo esse, dum se panderet

Ipsa intime, videbar extra me rapi,

Coeleste dogma tum tonaret, haud secus,

Quam alter Pericles. Tam diserte de suis \[\< pericles\]

Quae ipsam sequuntur proxime Geniis tribus

Disseruit, ut nihil queat divinius

Aut cogitari, aut dicier. Tum, symbola

Quae preferebant singulatim virgines,

Oh, quanta habere rettulit mysteria!

Nisi excidere frater, illa subiice.

*Phi.* Fidei cor ardens emicat, manu altera

Imago visitur Crucis. *The.* Quid ipsa Spes?

*Phi.* Sacram ancoram Phoebique lumen exhibet.

*The.* Quid Charitas? Panem sinistra, dextera

Facem tenet. *THe.* Scin arguant quid omnia haec?

*Phi.* Audire commemini hoc quidem, frater bone,

*Fide* elui scelus, novari pectora

Credentibus. Sed *Spe* vegetam mentam dari,

Illuminari et affici. *The.* Quid *Charitas*?

*Phi.* Ea nos Deo coniungit arctius, atque se

Quoque proximo impendit libens. *The.* Rem omnem tenes

Frater piissime. Nam quid est, quod in fide,

Spe, Charitate gloriamur vanius,

Purgata ni mens nostra primumlum *Fide*

Vera in Deum (Crux ipsa namque hoc arguit) \[\< deum\]

Dein lumine illustrata coelitus satis,

Nitatur usque *Spe* sua ut sacra ancora, et

Uniri amet propius Deo idque per \[chárin\]

Quae gaudet onibus benigne se dare.

Quaecumque tandem afflictio ullos torqueat

Cuius rei panis facesque symbola

sunt. *The.* Optime, sed nondum in his sunt omnia.

*Phi.* Quid praeter haec audiverum frater bone,

De Spiritus afflatibus, de filii

Regno intimo, atque de futuris saeculis,

Si iusseris, libens dabo. *The.* Haud iubeo, quia

Sensisse praestat intus haec, quam proloqui.

\’Non est enim regnum Dei in sermonibus,

Sed Spiritus Charismatis, et gaudio

Bene constitutae mentis. Haec novit, videt,

Reque experitur, quanta sit benignitas

Dei optimi, ut cuius subinde afflatibus

Persentiat se corripi.\’ Sed tempus est

Ut imperata faciam. Enimvero, palam

Denunciabo, si quibus cordi siet,

Humilem subire nunc larem Sapientiae,

Cornu paratum Copiae, vera affatim

Bona unde tam suppullulent mortalibus.

*Phi.* Recte quidem. O faustum diem mortalibus,

Quo tam serena nunciantur gaudia.

*The.* Tu vero ad ipsam frater intro, quam potes

Ocyssime contende, ne in mora sies,

Quin si quid imperet tibi, facias libens.

*Phi.* Nil fecero lubentius. Sed heus, velim,

Huc te redire, si queas, ut audias,

Hanc disserentem de sacris miraculis

Professionis Christianae, scilicet

De lotione mystica, atque corporis

Christi salutari cibo, quem turpiter

Modo lacerant quidam, elevantque impensius.

Quod se recepit hodie facturam. *The.* Scio,

Perchare frater. *Phi.* Intro abeo. *The.* Nunc sentio,

Quam vana, stulta, pestilens et noxia

Humana sit Sapientia, hac nisi condias

Eam Sophia, quae poenitere nescium

Cor auferat, mentemque mutet in bonum,

Sacro sed unctam Spiritus charismate.

Pridem, quid in me non amabile extitit?

Patria, genus, sancti patres, amici, opes

vita innocens, Zelus Dei, clarum \[sofòs\]. \[\< dei\]

In his quidem ad miraculum usque clarui,

Iustus, pius, sapiens, at id specietenus

Tantum, fateri si velim, quod res erat.

Sed nunc ea omnia autumo esse nil minus

Quam lucra, detrimenta cum sint, quae nihil

Compendii veram ad salutm praebeant.

Prae iis, quae ex hac Sophia et Fide, Genio illius

Petenda sunt. Sed o, quid haereo tam diu hic?

*Sop.* Quo nunc abis, Theophile frater? *The.* Ad forum.

*Sop.* Quam mox reversurus? *The.* Modo. *Sop.* At tibi prandium

Vin differam? *The.* Haud quaquam id volo, soror optima.

Animus mihi est non in cibis, sed in sacris

Negociis. *Sop.* Dii, frater, id vortant bene.

Quod comparare iussa sum, frugalius

Obsonium e foro adfero piae hospiti?

# 21. Actus Quintus

Simus Crito.

Hemistychia, dormiturienti ac felle insidenti Morosopho in aurem
subiicien da vicissitudine quadam veluti divini afflatus.

Deme supercilio nubem.

*Cri.* Mala tristia pelle.

*Sim.* Quo tibi grande Sophos?

*Cri.* Quid vana scientia cordi?

*Sim.* His dolor et metus omnis abest.

*Cri.* His gaudia vera.

*Sim.* Hos neque pauperies neque mors,

*Cri.* Neque vincula terrent.

*Sim.* Hos pete, ad hos fugias,

*Cri.* Cupias si vivere sanus.

*sim.* Tolle moras omneis,

*Cri.* Nocuit differre paratis.

# 22. Actus V Scena II.

Morosophus Simus Crito.

Octonarii Comici.

Per omnia stulta Numina, id nunc demum sentio stolidus,

Praestare multo, vestro me beneficio expertem mali

Vivere, quam sic sapuisse et ringier lactant nostri quidem

Se multa scire, cum se nesciant, animumque negligant.

O quanta caecitas, quae vanitas in nostris visitur

Non iam magicas arteis loquor, merito omnibus pulsas Scholis,

Sed saerios dico Sophos, bullatis qui nugis nimis

Turgescunt, disputantque de bono ac virtute fortiter,

Sed quam inanes Merii ac \[filanoi\] homines, nullam obtinent \[\<
iuaues\]

Quia ad levem fortunae aurem Iovem inclamant. Tragica intonant,

Nihilque non fecisse malo pellendo gaudent si queant.

*Sim.* Quam commode avolavimus? *Cri.* Nae. *Mor.* Stulta vota quod
arguunt.

*Sim.* Audire quid dicat libet. *Cri.* Suspenso te gradu inferas.

*Mor.* Quae nescio quam veris nuncupent divis. *Sim.* Recte mones.

*Mor.* Sunt interim, qui se Catones, Socrates, Curios foris

Simulant, cum intus sint Tantali, Cyneduli atque Epicurei.

Gravissimi porro Sophi iactant se affectibus suis

Superiores, cum isthic affectus urgeat affectum, mali

Re vera homines, ne dicam stulti, si se noscant intime.

Si vero expendant iudicio, quanta demum molestia,

Quanto labore ac studio cogantur mundi scenae obsequi,

Ut nil admittant, quod suae professioni non satis

Respondeat, namque hoc student ad unum omnes nostri Sophi,

vulgo ut miraculo sint, atque in honore habeantur maximo.

Utque omnibus aliis plus sapere videantur. Non interim

Dicam quam contumaciter pugnent pro factionibus

Sectisque suis, quas mordicus tuentur ceu aras ac focos.

Quid illi autem, quod vix hominum vocabulo dignos putant?

Cubito protrudunt, truncos, plumbeos, asinosque nuncupant,

Quos Moriones ceu aducimus, insectamur, ludimus?

Illi in diem vivunt, fruuntur semper optimo ocio,

Securi sunt, affectibus perinde non turbantur, ac

Grandes Sophi, fortunae mandant laqueum, mortem habent lucro

Ut a qua nil credant olim sensuros se cruciatuum.

Haec cum ita habeant, quin horum me gregi adiunxero,

Quibus bene conscia mens nihil doloris usque parturit

Quando deorum afflatus hoc mandare in somnis visus est?

# 23. Actus V Scena III.

Simus Crito Morosophus.

Octonarii Comici.

Crito, hem? *Cri.* Quid est? *Sim.* Supercilium posuit Sophus, atque
mitis est.

*Cri.* Ludis fortasse. *SIm.* Mitis est inquam factus, per inspiracula

(Opinor) nostra. *Cri.* Mira narras. *Sim.* Tam placidum dicas, quam
ovis

Est. *Cri.* O factum bene. *mor.* Optem, curas omnes pharmaco eximi, e

Nepenthe facto. Optem, venerem aliquam dari, quae nescio

Quo me unguento imbuat, cum Porthmeo suo, ut est in fabulis

Ut non ad ipsius iuventam, sed stultam mentem mihi

Redire, et fronte tetrica fucum omnem liceat abstergere.

Quando in nihil sapiendo vita est, ut dicitur Proverbio,

Iucundior. *Sim.* Viden, quam summissa cervice inambulet?

*Cri.* Plane video. *Mor.* Quis enim quamvis Zeno, quamvis Cato, volet

Sedere sobrius inter ebrios? Quis sustineat Sophi

Persona inter vecordeis stultos indui ac viderier?

Amoris mater an non similitudo morum dicitur?

*Cri.* Fac aucuperis quaeso, quid loquatur, quid deliberet.

*Sim.* Id aucupabor. *Mor.* Atqui, o utinam, sint mihi ullae relliquae

Psecades, quae taedium huius Morosophiae discutiant procul

Animo, stultam persuasiunculam Scientiae eximant.

Meis ut hinc reddar natalibus, reddar Genio meo.

Nusquam ne vel scrobiculus est, unde hauriam cava vola,

Aliquid almae illius pluviae, nam frustra coelum conspicor,

Serenum cum sit heu nimis. Euge, Dii me respiciunt quidem,

Video haud parum multos superesse, posthac unde positent \[?\]

Nati natorum, et qui nascentur ab ipsis. Quid cesso meum

Caput vivis aquis submittere, quo fatis \[satis?\] morem geram,

Meae mentis ocio ac tranquillitati consulam?

Valeat Sapientia, valeat fastus, valeat Soph\[ôo\]n chorus.

# 24. Actus V Scena IIII.

Simus Crito Morosophus Chorus.

Senarii Comici.

Ehem, Crito, novum vide spectaculum.

Vide, Sophus noster quo incumbat, quique agat,

Quid hauriat? *Cri.* Nostra hercle aquula suum caput

Aspergit. *Sim.* Accurramus, et frater viro

Adsit. *Mor.* Novae o lubentiae. *Sim.* Quid, hem, Sophe,

Quam rem facis? *Mor.* Non iam mihi placet Sophi

Nomen, vetus volo. *Sim.* Quod? *Mor.* Mori. *Sim.* More mi

Quid hisce aquis nostris tuum aspergis caput?

*Mor.* Ut flumine hoc Letheo irrorer, et meae hinc

Reddar menti. Voluptas quanta? \[!\] *Sim.* Hic succus in

Venas manet tuas, ut posthac Moriam

Tuam exeras. *Mor.* Id Morus fecerit libens.

*Cri.* Degusta hoc queso, More frater, poculum,

Dilutum namque est succo istius fluminis.

*Mor.* Nepenthes hercle est. *Sim.* Nunc loton \[?\] cape. *Mor.* Attica

Bellaria. In quae gaudia, Dii boni, incidi?

Nunc veris affluo deliciis, nunc sentio

Homo homini quid praestet, quid stultulis Sophus

Intersit, o serenas fronteis. Gaudeo,

Quod vestras sim factus. *Sim.* Equidem, per omnia

Nostras eris, si pallium istud exuas.

*Mor.* En exuo, quin, quicquid Hic exoticum est,

Vobis propino deridendum quamlibet.

*Sim.* Scin quid facias de hoc exuvio? *Mor.* Dic obsecro.

*Sim.* Primum, condemnes, dein pedibus calces tuis.

*Mor.* Epomidem hanc opinor dicis. *Sim.* Scilicet.

*Mor.* Aequam rem, iustam atque opido bonam imperas.

Ego te hodie exercebo, ut dignus es, scelus.

Age adesdum larva. En paxillo figitur

Fomentum molle pridem cervicis meae.

Adeste vos quoque iudices sententiae

Quam proferam. Hem. *Sim.* Tusseis screatus abstine.

Et saerium praeferto vultum. *Mor.* Itan ergo? *Sim.* Ita.

\’Quoniam tu meus *fastus*, orbis publica

Pestis, pudenda larva, mundo plurimos

Peperisse gaudes Morosophos, Sophismat\[ôo\]n,

Sectarum, et haeresum omnium autores malos,

Sapientiaeque proditores pessimos,

Cuius tu pallium alioqui candidum facis,

Maculosius sit (proh pudor) vel Pardale,

Ideo tibi interdictum aqua atque igni siet,

Nisi assuas tibi Midae aureis propalam,

Quo neminie posthac fucum facias.\’ Ut te ita

Vel maximus Deorum perdat Iupiter.

*Sim.* Solennis hercle et iusta condemnatio.

*Mor.* Tollat modo te, qui te non novit. *Sim.* Hic iacet

Fastus Sophi. *Cri.* Quid si ex lignis pyram instruas,

Ut exuratur seminarium hoc mali?

*Mor.* Bona verba, satis habeat supplicii, si in iocum

Ludumque vertatur nobis, diutius

Quo torqueatur. *Cri.* Pervenuste o Moria.

*Sim.* Sed assequantur \[?\] quae dixisti, symbola.

Quae ceu foenum illi pendeant in cornibus.

*Mor.* Age larva, adesdum larva, ut haec insignia

Tua feras. I nunc, et te mundo vendites.

*Sim.* I nunc, et cristas hasce sustolle altius.

*Mor.* Nunc combennones optimi, nostrum chorum

Me praecentore restauremus, si libet.

*SIm.* Equos, quod dicitur, in planiciem nos vocas.

*Mor.* Larvam paxillo pendulam gestavero.

*Sim.* Heus, heus, pueri, modulemini ista gaudia.

*Cho.* Quod Moriae libamina

Vel prima dant Stultesophi,

Et vana eorum examina Dimetri.

Cur non saltemus stultuli?

Intercalare

Io Paean, io Paean.

# 25. Actus V Scena V.

Theophilus Morosophus Simus Crito.

Trimetri legitimi.

Resipiscite, o resipiscitet. *Mor.* Hem, socii, obsecro,

Quis ille clamor est? *Sim.* Quid id nos attinet?

*The.* Resipiscite, o resipiscite, quia approximat

Regnum Dei. *Mor.* Vox illa, per Iovem haud sonat \[\< dei\]

Hominem. *Sim.* An quia est vocalior? *Mor.* Non, sed quia

Videtur incidente utrimque cuspide

Penetrantior. *Sim.* Num quis dolor verus tibi hinc

Accessit? *Mor.* Accessit meo sed pectori.

Neque enim mihi sensus stupet. Proin visero,

Quis ille sit, quid praedicet? *Sim.* Quid praedicet? xxx

Nisi omnia affatim scatere stultulis?

*Mor.* Sed visus est vocare nos studiosius,

Ad poenitentiam et Dei regnum. *Sim.* Aufer hinc, \[\< dei\]

Quicquid novo de regno inepte somnias.

\’Reges sumus, vel maximis illis pares,

Quos Moriae dedisse nomen non pudet

Suisque norint imperare affectibus.\’

I, vise, si sub Moriae se dedere

Fidem volet, nostroque iungier gregi.

*Cri.* I, quaere nobis strennuum proselytum,

Edulium nos interim curabimus.

*Sim.* Quid ais? Nefas curare nos quicquam, sumus

Quia liberi, vacuique curis vivimus.

*Mor.* \’Stultos famescere non sinunt vel Principes.\’

Ego hunc petam. *Sim.* Vos Morioni caedite,

Et Moriae gratemini hoc Collegium.

*Cri.* Vir transeat venerandus, eia, transeat.

*Sim.* Quid ringeris tu? Noster es, si maxime

Id perneges. Vin has dari ficus tibi?

An nostra aqua mavis caput rigarier?

Irascitur. Fugiamus isthinc ad forum.

*Cri.* \’Socii pares facile sibi consentiunt.\’

*Mor.* Salvere te quidem iubet collegium,

Si nomen invidia caret, stultissimum.

*The.* \’Nihil odii mereantur ipsa nomina,

Nisi res malae vocabulis respondeant.\’

*Mor.* Sed, obsecro, quid hic negocii tibi?

Quid intonasse visus es nobis modo?

*The.* Si Moriae renuncies, et ludicris,

Quod in tuam rem maxime sit, audies.

*Mor.* Quid, Moriae ut renunciem, et solvam fidem?

Quin, te in meas parteis volebam ducere.

*The.* Non est, quod id speres fore. Autor sed tibi

Ego sim, ut malum fugiens, bonum invenias tuum,

Si me audias. *Mor.* Sed Moriae fidem dedi.

*The.* Num mens adempta, num vis ingeni

Sensusque communis stupet? *Mor.* Nihil minus.

*The.* Haud perfidus sis, stulta vota ut corrigas.

Audi ergo si sapis. *Mor.* Quis es, quid audiam?

*The.* Theophilus ecce mente praeditis bona

Evangelion adfert, Salutis rivulum. *Mor.* Hoc

Nomen placet cum nuncio. Sed unde, quem

Dicis, Salutis rivulus tandem affluat?

*The.* Quid quaeris? \’Alma, cuius hic praeconem ago,

Sapientia, illa cornu Amalthaeae dabit.\’

*Mor.* O nauseam, Sapientiam aversor nimis.

Insana Laurus est, et Architae illius

Crepitaculum. Valeat molesta sarcina.

Valeat mei pridem tortura pectoris.

Ego moriae iuratus hospes mansero.

*The.* Ah, stulte, tu me somnias de tua agere

\’Sophistice, fastus, doloris, iurgii,

Parente, veritatis adversaria,

Mortis ministra, Demonis versutia.\’

Eam quidem comitantur emultatio,

Contentio, sectae, dolor, philautia,

Et omne opus pravum, velut corvi mali

Ovum malum, fructusque dignus arbore.

Sed haec herois nostra, non nisi coelitus

Ad nos profecta, casta, temperans, pia,

Tractabilis, modesta, plena fructibus

Bonis, carens fuco, dolis et iurgiis,

Nihil doloris aut laboris parturit.

Nulloque quemquam mactat, aut perdit malo.

Huic quanta sit vultu pio reverentia,

Tum, quanta maiestas ibi resplendeat,

Quam verba parce disserat, sed efficax

Persuasionis et facundiae dea,

Non una quamvis docta lingua dixerit.

Hanc si videre detur eminus, deus

Bone, quam adlubescat quamque te accendat, sui

Amore protinus? Quid opus est pluribus?

Hanc nosse summa est iustitia, praesens salus,

Et gloria. Hac sine sciliect mors ingruit.

Mors illa, quae in Lernam mali te vexerit,

Nullamque vite spem tibi reliquerit.

*Mor.* Stupenda narras, nec mihi unquam cognita.

*The.* Stupenda sunt, sed vera mecum dixeris,

Ubi Genio Sapientiae consueveris.

*Mor.* Quis ille quaeso? *The.* Non opinor nosse te, et

Certo scio. *Mor.* Atqui nomen obsecro dicito.

*The.* Nomen *Fides* est, quae serenat non bene

Sibi conscias menteis, placere qua Deo

Queas, eam sequuntur et duae optimae

Nymphae, sorores compares, Spes, Charitas.

His, his suos frequentat ipsa, et confovet,

His omne semper attulit bonum piis.

*Mor.* Iactata sunt haec nomina in Scholis satis

Et pulpitis. *The.* Sed nota res parum fuit.

Loquuntur illic multa de his virtutibus,

Sed re nihil praestant, meri quia Hipocritae.

*Mor.* Quid, quod rogo, vir optime? *The.* Quid? *Mor.* Vestra haec dea,

Insigne num nam gestet ullum? *The.* Maxime.

Sub pectoris strophion, vel aureis nitet

Nomen Dei, quod \[tetragrámmaton\] vocant, \[\< dei\]

Delineatum literis. At circulum

Circumsident Emmanuelis grammata.

In vestis autem fimbriis, \[?\] Philadelphiae

Vocabulum mira arte pictum visitur,

Si pallio abducto propius eam conspexeris.

*Mor.* Tam grata, tam divina sunt, quae praedicas,

Ut gestiam illis ardeamque iungier,

Si me ferat Sophia illa vestras hospitem.

*The.* Feret quidem, si ex animo ames resipiscere.

*Mor.* Resipisco, nilque fateor isthic scire me.

*The.* Qui sic loquuntur, idque corde sentiunt,

Dignos habemus Pallados Collegio.

*Mor.* O si illius videre detur lumina,

Si convenire fas sit, atque brachiis

Eam obviis amplectier. Duc me obsecro

Ad ipsius sacram domum. *The.* Non differam,

Constanter istuc atque totus si expetas.

*Mor.* Egon petam constantius? Nescis meam

Mentem quid ardor occupet, quamque aestuet.

*The.* Age, age, illius subeamus aedem supplices.

# 26. Actus V Scena VI.

Sophia Theophilus Morosophus.

Fides Spes Charitas.

Trimetri legitimi.

Quin exeamus, optimae Nympae, foras?

Captemus auram, si benigno flamine,

Lenique nos susurrio demulceat.

Iam tempus esse, quo meus legatus e

Foro domum se recipiat, equidem arbitror

Cuius videndi magna me cupido habet.

Sed nescias, Pater supreme, quam mihi \[\< pater\]

Id guadeam, quod hic relicta semina

Coelestis aurae sentiam, et propaginem

Nostram quod olfaciam dare aspiramina

Originis suae supercoelestis indidem.

Spero fore, ut parva haec sementis \[se mentis\] reddita

Terris, in optimam quidem messem exeat,

Tandemque prestet, ut piorum ecclesia

Sermone vitae convocata, seculi

Iubeat labantis innovari formulam

Messemque totam colligi, \’summus dies

Quia appetit, fatumque ineluctabile,

Vitam piis, mortem impiis quod afferet.\’

*The.* Heus tu, videsne illam? *Mor.* Quis est? *The.* Tun noscis hanc?

*Mor.* Ne de facie quidem. *The.* *Sophia* nostra advenit.

*Mor.* Vestra obsecro divina Pallas? *The.* Annuo.

*Mor.* Pol mens mihi commota gestiens salit

Ad huius aspectum Deae, quamquam parum

Notae mihi. O si copiam sui libens

Mihi faciat. *The.* Nihil time. *Sop.* Sed commodum

Meus Theophilus advenit. *Mor.* Quid, quod viam haec

Affectat ad nos? *The.* Fac adores pronus. *Sop.* Hem,

Theophile? Pax tibi. Quidnam legatio

Secessit? *The.* Haud inauspicatum omen dabo.

Adduco quem coram vides proselytum.

Propostero tui studio qui captus est

Dudum nimis. *Sop.* Nomen quod est? *The.* Sed nominis

Hanc dispudet. *Sop.* Nihil morer omen, magis

Rem ipsam puto. *Mor.* Ah, Morus vocor, Morusque sum.

*Sop.* \’Moros habere candidatos non pudet,

Si Moriam agnoscant suam, atque deserant,

Acuminatis hos Sophistis praeferam.\’

*Mor.* Sed Morus hic et nomine et re Morus est.

*Sop.* \’Stultescere ad veram Sapientiam pium est.\’

*Mor.* Sophista perditus fui, atque Simia

Philosophus, imo proditor Sapientiae,

Sed obsecro, mea Domnia, ut me, pro tuo

Favore in omneis, poenitentem in gratiam

Benigna recipias, ut ulla in aedium

Parte heaream, tuos apud clientulos,

Nam Regiam te dignam habere consentaneum est

Vero. *Sop.* \’Palacium atque Regia est mihi,

Sed, quae foris multis pudenda appareat,

Humili quia ostio unus accessus patet,

Quod ingredi solis licebit parvulis.

*The.* Intelligin mysterion? *Mor.* Sic arbitror,

Mittenda nobis cornua, et fastum procul.

*Sop.* Praestare non potes, quod hic requiritur?

*Mor.* Conabor ut possim, tua virtute sed

Fretus. Vel umbra sim tibi, o Domina optima.

*The.* Eia, quaeso te, benigna sis, mea Sophia,

Atque hunc tui scribas gregis clientulum.

*Sop.* Ut omnis absit hypocrisis, Theophile mi.

*The.* Hem, me vide. Nulla est enim hic simulatio,

De poenitentia ipsius constat mihi,

Quo fit, pie ut stultescat iste Morio.

*Sop.* Age, adsit ergo et me sequatur promptulus.

*The.* Letare multum, More, quod mihi frater es.

Res omnis in vado salutis est tibi.

En dexteram favoris ipsa porrigit,

Inflectito genu ad alterum. Refer pedem.

*Sop.* Intro sequare, me fruare quamlibet,

Si dicturitis quippiam, hem Genii mei,

Per me datur vobis loquendi copia,

Quo vestra nomina innotescant omnibus.

*Fides* \’Qui credit, atque lotus est, servabitur,

Qui filio est incredulus, damnabitur.

*Spes* Cui lucifer Christus refulget pectore,

Germana *Spes* hunc neutiquam pudefecero.

*Char.* Si eluceat lux vestra coram plurimis,

Per Charitatem, ut hinc patri sit gloria.

*Fides* Non arbitreris scire te quicquam, ut decet,

Nisi *Iesum* et hunc vobis sacrae affixum cruci.

*Spes* Ad ancoram Spei sacram quin confugis,

Qua fulciare, si ingruat tentatio?

*Char.* Iunctae maneamus hic, Fides, Spes, Charitas,

Sed maxima harum Charitas praepondero.

*Sop.* Eamus intro, virgines, et vos simul,

Quicumque amatis veritatem discere.

*The.* Sequamus una, habeasque submissius,

Animo haud minus, si me audias, quam corpore,

Non poenitenda quo capessas dogmata.

*Mor.* O me ter ampliusque felicem virum,

Cui contigit Sophiae Scholam revisere.

*The.* \’Nescisse magnus error est Sapientiam,

Quae sola nos verum docet, sola et beat.\’

Post actionem, peroratio.

Trimetri legitimi.

Non est quod expectetis, optimi viri,

Dominique prudentissimi, dum iterum exeat

Divina Pallas, cum clientulis suis.

Nam in abdito, mentisque secessu piae

Amat videri seque totam prodere.

\’Sic abdidit natura quicquid magnum habet,

Quicquid recusat omnibus palam dare,

Si vendites nimis, vel aurum vileat.\’

Porro haec Sophia ceu margaritum nobile,

Evangelico agro conditum, et mundo abditum,

Meretur, ut eam compares dispendio

Rerum omnium, quia efficax est plurimum,

Ad omne opus bonum exerendum, vel Deo,

Vel proximo, conditque cuncta, quae dies

Mortalium, vel ingeni, vel artium

Industria ac virtute tandem parturit.

Proin, hanc amate, audite, colite, et

Sub mentis ipsam mittite penetralia,

Ut aurea hac ceu virgula freti, solo

Quae viribus summis revellitur, hinc nihil

Vobis mali metuatis olim ab inferis,

Beata sed petatis arva strennue,

Ubi aureum vere manet nos seculum.

Vero hoc bono verae Salutis praeditos,

Superest, viri longe optimi, actiunculam

Nostram ut favore prosequamini, et dato

Plausu, palam testemini, vobis quidem

Placuisse, si modo placuit. Valebitis.



# Back



FINIS COMOEDIAE.

