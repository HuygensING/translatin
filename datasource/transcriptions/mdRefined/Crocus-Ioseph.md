# Front

/

**Crocus, Ioseph**

Cornelius Crocus, Comoedia sacra cui titulus Ioseph, ad Christianae
iuventutis institutionem iuxta locos inventionis, veteremque artem, nunc
primum et scripta et edita per Cornelium Crôcum Amsterodami
ludimagistrum. Ex Genesios cap. 39. 40. & 41.

Abstine sus, non tibi spiro.

Antuerpiae in aedibus Ioan. Steelsii, Anno M.D.XXXVI. Cum Gratia &
Privilegio.

DIMETRI.

Haec scripta nobis, doctaque,

Et actitata aegre est simul.

Dum ludum amore patriae

Iterum aperimus, nec tamen

Ingrata, vini cantharo «5»

Dignata poetam patria est

Nec actione ephebulos

Cunctis probatos plurimum.

Vestris Thalia siccine

Facundus Atlantis nepos «10»

Aversus est farinulis?

Nihil ille iam facit noui

Qui sordido lucellulo

Captus, Stygem colit nigram,

Vmbris studens degeneribus, «15»

Curat Camoenas nobiles,

Aureamque virtutem nihil.

M. HENRICO THEO-dorici filio reipublicae aemsteroda-*mae consuli
uigilantissimo patrono optime merito.*

Grates tibi persoluere

Thalia nostra gestiens

Dignas, opis non id suae

Opus esse sensit protinus,

Stupore languens pristino: «5»

Quod sordido lucellulo

Facundus Atlantis nepos

Captus, Stygi nigrae simul

Vmbris studens degeneribus

Seque et sorores sperneret. «10»

Tamen audet ornatissime

Tui fauore Mercuri

Tandem respirans, o meum

Henrice praesidium et decus:

Mittitque grata Comicos «15»

Numeros sacrosque nunc tuae

Recognitos spe gratiae.

Multis laborem saepius

Desideratum, iam tui

Fauoris auspicio datum. «20»

Cor. Crocus Aemsterodamus M. Martino Nivenio Aemsterodi virginum
Gertrudensium moderatori meritissimo S.P.

Optime praecipiunt Sapientes, Niveni charissime, optima primum, et ab
optimis discenda. Vera autem sapientia nihil esse melius abunde nobis
sacrae contestantur litterae, quare huius et primum esse debet et
praecipuum studium quum omnibus tum ante omnia Christianae
adolescentiae. Frustra enim vivitur, ni recte vivitur. Frustra autem?
Imo vero maximo nostro malo, ut melius fuerit iuxta Christi de Iuda
sententiam omnino non nasci. At vivendi recte sapere est et principium
et fons. Quid enim aliud vulcania arma, quibus Homerus Achillem suum,
Aeneam Vergilius, studiose adeo muniunt? Quid illae efficacis succi
herbae, quibus per media monstra ad vellum aureum penetratur? Quid moly
repertu difficillimum, sed contra omnia veneficia praesentissimum
antidotum? Quid laureus surculus, consilia omnia bene fortunans? Quid
denique aureus ille ramus, quo tuto etiam inferi adeuntur? Nisi
efficacissima sapientiae decreta, quibus obfirmatus animus, omnibus
fortunae telis, cupiditatum incantamentis, vitiorum monstris, evadit
superior, numini iam quam homini similior. Haec enim, inquit Sapiens,
amicos Dei et Prophetas constituit. Neminem enim diligit Deus, nisi eum
qui cum sapientia inhabitat. Sapientiorum 7. Et rursum, Nam per
sapientiam sanati sunt, quicunque placuerunt Deo a principio. O verbum
dignissimum quod exaretur in libro, vel plumbea lamina, stilo ferreo,
aut caelo incidatur in silice, quo semper oculis obversetur nostris, et
animo penitissime infigatur. Curatione opus est per sapientiam, ut
liberemur stultitia colligata in corde humano si Deo chari esse volumus,
ut

certe velle debemus omnes. Huc nos provocat aetas omnis, dum
posterioribus studiis, gravioribus, utinam etiam melioribus, priora
levitatis condemnamus. Negligimus pueri infantiae crepundia, ridemus
adolescentes pueritiae ludicra, iuvenes adolescentiae inconsulta
consilia et insanos repudiamus affectus, viri iuventutis dolemus tum
praecipitantiam, tum intemperantiam, senes superiorum aetatum et vitia
gemimus, et, cum sera iam poenitentia est, mutata cupimus. Atque adeo,
in eisdem saepe aetatibus affectus affectu, voluptas voluptate, libido
libidine, seu clavus clavo, paxillus paxillo, quod aiunt, pellitur. Quin
igitur, quum suapte vanitate, cuncta fastidium nobis sui poenitentiamque
subinde pariant, quumque aetas omnis ad sapientiam properet, in tempore
potius rebus nostris salutique consulentes, operti saeculi discussis
tenebris, malorum blandentium caliginem abstergimus.

Nam ut subiiciamus paulisper oculis hominum vitam, quid ea est omnis,
nisi levissima bulla, aut inanis umbra, vel ut significantius ait
Pindarus, umbrae somnium? Procul si spectes, magnum quiddam esse putes,
quod hebeti videlicet sumus obtutu, ubi vero propinques, evanescit. Ut
autem foelix aliquid aut diuturnum videatur, stultitia nostra facit
atque aevi brevitas, quum quotidie nunc vita, nunc mors, nunc risus,
nunc lachrymae, nunc gaudia, mox luctus, nunc secunda, mox adversa,
hodie divitiae, cras inopia, hodie affluentia, cras egentia, modo
lucrum, modo damnum, modo honores, modo repulsae, gratia et contemptus,
amor et odium, pax et bellum assidue alternent, adeo cuncta hic ad
exagitandos miseros mortales armata sunt. Quo nimirum animi
tranquillitatem redimentes, infrugiferis mundi laboribus longa salute
dicta, potioribus incumbamus, atque ita potioribus, ut praecipuis, ita
praecipuis, ut solis. Primum, inquit Christus aeterna sapientia,
quaerite regnum Dei et iustitiam eius, et haec omnia adiicientur vobis.

Fingamus nos in aeditiorem paulisper speculam subduci, ut quondam
fratrem suum subduxit Solon, ut rerum infra iacentium faciem, imo
fluctuantis mundi turbines, contemplemur,

mox seculi nos etiam pigebit pudebitque vel potius miserescet. Sed
omissis vitae incommodis, quae et odiosum fuerit referre, tam sunt
miseranda, et longum, tam sunt multa, aut verius innumera, vel illa
quae, veri inscitia, in homine dicuntur bona, quam nihil boni habeant
consideremus, sed paucis, ut hoc loco.

Ac primum, quae bonorum nomine sola vulgo censeri audimus, quaeque in
primis miseri mirantur mortales, nimirum opes quum magno labore
quaerantur, maiori cura serventur, maximo dolore amittantur, sintque
omnis flagitii et magistrae et ministrae, quid tandem boni habent, an
non potius mali plurimum? Ubi, inquit Christus, thesaurus tuus, ibi et
cor tuum. Et rursum: Quam difficile, qui pecunias habent, in regnum Dei
intrabunt ? Facilius est enim camelum per foramen acus transire, quam
divitem intrare in regnum Dei. Quid Salomone sapientius? Quid eodem
religiosius ac Dei amantius? Et tamen ad quantum religionis Deique
contemptum opum eum affluentia deduxit? Quam sapienter deprecans, sive
idem, sive alius quisquam sapiens Hebraeus. Proverbiorum 30. Inopiam,
inquit, et divitias ne dederis mihi: suppedita mihi tantum victui
necessaria, ne quando satur factus mentiar, ac dicam: Quis est Deus?
Neve per inopiam furtum committam, et periurio polluam nomen Dei mei.

Quin Phocyon, quanquam ethnicus et tenuis, regiis ei Legatis magnam auri
vim dono afferentibus, recusavit accipere ac instantibus, ut liberis
saltem suis dari pateretur, respondit: si frugi esse vellent, avitum eis
agellum, quo ipse contentus clarus evaserat, suffecturum ad honestatem;
sin minus, nolle se ipsorum alere luxuriam. Quanto hic sapientius quam
Croesiani

nostri, verius quam Christiani, alioqui pauperis Christi discipuli, et
ad coelestis haereditatis possessionem vocati? Pecunia enim quasi malis
venenis imbuta, corpus animumque virilem effoeminat, inquit Salustius.
Et D. Paulus noster, Qui volunt ditescere, incidunt in tentationem et
laqueum et cupiditates multas, stultas ac noxias quae demergunt homines
in exitium et interitum. Si quidem radix omnium malorum est studium
pecuniae, etc. 1 Timothei 6. Quanto satius est alteram manum implere cum
tranquillitate quam utramque cum perpetuis, iisdemque supervacuis
solicitudinibus, ut iam de pernicie taceam, quibus dies ipsi tenebrae
sunt, et vita dolor et afflictio spiritus, nempe

*Dimidium quam sit toto praestantius, atque*

*Quanta sit utilitas malvae asphodelique virentis,*

*Haud norunt stulti.*

Non enim in abundantia cuiusquam vita eius est, ex his quae possidet,
teste ipsa veritate in Evangelio. Abunde dives est, qui Christum summum
bonum possidet, qui praetiosam illam margaritam bonae mentis, qui
defossum in agro dominico sapientiae thesaurum invenit, qui a Christo
aurum emit ignitum, probatum, divinorum eloquiorum, qui bene gestorum
substantiam recondit. Haec enim sola nullis fortunae casibus obnoxia,
sola abeuntem non deserunt Dominum.

Dives ille Evangelicus expleverat horrea frugibus et iam non de
servando, sed de fruendo cogitabat, et tamen audit a Deo: Stulte, hac
nocte animam tuam repetunt abs te, quae vero parasti cui cedent? Sic,
inquit, qui recondit sibi, nec est erga Deum dives. Et alias, Vae vobis
divitibus qui habetis consolationem vestram. Iam quid voluptas? Esca, ut
ait Plato, malorum? Quid nisi mera est insania, et phrenetici risibus
simillima? Dulce venenum, blanda pernicies, quae quum

insyncera est omnis vel ethnico poeta teste, tum etiam exigua ac paulo
mox aeternis cruciatibus luenda.

Nec secius hic interim luculentis damnosa iacturis, opum, formae,
valetudinis, temporis, famae, quodque maximum, bonae mentis. Quid autem
stolidius ac pecudi vicinius, quam hominem ratione praeditum animal,
divinum plasma, ad angelorum consortium, ad divinitatis communionem
destinatum, brutae et moriturae carni dedititium vivere? Ut huic ad
horam obsequare, a conditore, imo redemptore, imo servatore, deficere?
Ut haec perdite vivat, animam occidere? Ut haec fluxis ac brevibus
fruatur gaudiis, perpetuos tibi luctus comparare? Vae, inquit Christus,
vobis qui ridetis nunc, quoniam flebitis.

Respiciamus divitem epulonem, post breves voluptates aeternis ignibus
mancipatum, ne aquae quidem guttam ardenti linguae impetrare posse, sed
contra, audire opprobantem Abraham: Recordare quod ceperis bona tua in
vita tua. Vera et unica voluptas est, gaudium spiritus ac purae
conscientiae quam Salomon iuge dicit convivium.

Quid dicam de gloriae mancipiis, quavis bulla et inanioris et levioris,
pariter ac fugacioris? Qui hominibus, magis quam Deo, placere dum
student, dum laudari cupiunt, ad homuncionum opinionem vivunt et quod
est amentissimum, sui pretium de vulgi opinione aestimant, pessimi iam
olim tum vivendi, tum sentiendi autoris, et cuius nihil sanum veteri
veroque proverbio iactatum est.

At vae vobis, inquit Christus, quum laudarint vos omnes homines. Et
rursum: Quomodo vos potestis credere, qui gloriam a vobis invicem
accipitis, et gloriam quae a solo Deo proficiscitur non quaeritis?
Unicus autem honor est a Deo collaudari, certissimo iudice, et unico
kardiognèsV et munerario. Qui gloriatur, inquit beatus Paulus, in domino
glorietur. Non enim quem homines commendant, ille probatus est, sed is
quem Dominus commendat, cui soli debetur omnis laus, honor, et gloria.

Longum hic foret caetera percensere, quae mundus immundus prae se fert
sublimia, satis ex his perspicere est, quam caecus error sit mortalium
utque dum umbris inhiant, res veras amittant. Maxime autem huic malo
affinis adolescentia ac iuventus est, quippe cuius stultitia

comes est, stultitia autem ducit ad interitum. At sapientia lignum vitae
est cuicunque contigerit, et beatus est quisquis eam nactus fuerit.
Quam, quanta proinde diligentia docet filium suum sapientissimus
Salomon? Quam solicite inculcat et infigit? Quam studiose commendat ut
nunquam sibi in adhortando faciat satis, quasi sapientiam amasse
propemodum perdidicisse sit. Itidem ut Socrates, perfectum sibi opus
dicebat, si quem sua oratione ad sapientiae studium reddidisset
inflammatiorem.

Nos igitur utrunque, optime Martine, et docere Christianam pubem tam
salutarem sapientiam et ad eandem cohortari cupientes, ad eamque rem non
verba tantum, sed multo maxime exempla, non minus necessaria quam
apposita cognoscentes, delegimus ex optimis, nempe sacris longe optimum
pulcherrimumque Ioseph Patriarchae exemplum, et huius rursum longe
optimam mehercle pulcherrimamque partem et quae tenerae aetati, quae
gratis ac iucundis magis quam seriis capitur, facile sit et iucundissima
et gratissima futura, non equidem sine mente, reor, sine numine Divum,
ut quum ipsa rei gestae fide, tum narrationis voluptate et grata, quod
dici solet, brevitate inescati, cupide percipiant animi dociles,
teneantque fideles. Is enim et praeclarissimum sapientiae exemplar est,
et singulare documentum eum cui illa adest, omnibus abundare virtutibus.
Quod enim tandem virtutis genus esse potest, cuius non specimen eius
historia habet, perinde praestantissimum, ut gratiosissimum? Adeo, ut
quid cui praeferas, nescias atque ita clarum, ut loqui quasi videatur.

Quis enim melius de prudentia praecipere queat, quam hic exemplo docet
suo, in quovis fortunae gradu? Quis verbis docere, quantam hic erga
omnis generis homines, cum quibus ei conflictari contigit, iustitiae
praestitit aequitatem? Temperantia vero et fortitudine tanta, ut quae
verbis fidem invenire non potuissent iis re ipsa fidem fecerit. Quin,
unico facto quatuor expressit virtutum fontes, dum ab improbis herae
amplexibus, debitae hero fidei respectu, et continentiae amore, ambigui
eventus periculo fortiter contempto, prudenti fuga sese expedivit. Magni
viri,

atque adeo maximi, caeteri patriarchae et prophetae, Abraham quidem
impigra fide, Isaac syncerae mentis puritate, Iaacob invicta laborum
tolerantia, atque alii, alius certae virtutis eminentia, maxime
suspiciendi, at hic omnibus, undecunque, ex æquo, summe admirandus. Nisi
quis eam forte contendet fuisse eximiam, quae in hoc, pene dixerim supra
fidem, fuit, in tam eleganti forma, tam lubrica aetate, tanta facultate,
castimonia, et, huius comes, nitor quidam gratiae, quo factum est ut ab
omnibus prae caeteris amaretur. Sed aeque sane insignis, si non magis,
illa, ante evangelium plane evangelicae perfectionis, tum mansuetudo,
qua summam fratrum iniuriam nec verbo opprobravit, nedum vindicavit, imo
cumulata pensavit beneficentia, tum innocentia, qua gravissimam herae
calumniam nec in carcere prodidit, suam contentus excusasse ¢nait...an.
Nec minus singularis illa prudentia, qua tam gravem ac diuturnam famem
mirabiliter coniectavit venturam, mirabilius temperavit, summa
vigilantia septennem commeatum convehens, summa iustitia aequalitatem
per omnes servans, oÙk ¥neu ™pieike...aj, qua sine inaequalis est
aequalitas. Argumento est, simul et magno nobis religionis documento,
quod suum sacerdotibus, licet idololatris, habitum voluit honorem.
Denique summa integritate sibi nihil, regi omnia acquirens ad publicum
stabilimentum potestati, quae omnis a Deo est teste Apostolo, tanto ante
Apostolum consulens, non ita ut popularis ac vani favoris studio speciem
liberalitatis de alieno largiendo mentiretur, rem ac virtutem negaret,
sed ut parcius insumerentur, quae in multos annos tum Aegyptiis, tum
finitimis, debebant sufficere. In summa, evenit mihi per huius virtutes
circumferenti animum, quod Paridi illi Lucianico in dearum iudicio, qui
negans sibi, in tanta divinarum formarum excellentia satis constare
posse iudicium aátai d, fisi, p©sai te Ðmo...wj kalaˆ, kaˆ oÙk od’ Ópwj
¥n tij ¢pÕ tÁj ˜tšraj ™pˆ t¾n ˜tšran metag£goi t¾n Ôyin ¢posp£saj et
quae sequuntur.

Huius ergo vitam, absolutissimum sapientiae exemplum et paraenesin et
pene dixerim exegesin, sic etiam tractavimus unius Dei Optimi Maximi
benignitate, ut non pauca sapientiae decreta adsperserimus, tanquam
absynthium melle praelitum, animo moribusque formandis non parum
conductura sÝn tù qeù in usum Christianae pubis, cui hic omnis desudavit
labor, ut mihi gradum iecisse videar, absit verbo invidia, ad ethicam
philosophiam, quam Socrates de coelo in

terram, D. Erasmus Roterodamus pridem in sermones et colloquia,
quibusdam exceptis, deduxit, sub oculos ac conspectum etiam puerorum
producendam quae qui cordi ac memoriae habuerit, facile vulgi, quo
nullum unquam pene fuit corruptius, ne apud ethnicos quidem, quod ad
opiniones de moribus attinet, evaserit dissimillimus. Quicquid enim
penitus inhaesit animo, id quisque vita exprimit, nec virtutem
constanter tueri potest, qui de turpi atque honesto nullis certis
opinionibus mentem imbuerit.

Neque tamen totam beati Ioseph vitam sumpsimus tractandam, nec enim ea
unius comoediae res foret, sed a tentatione dumtaxat herae usque ad
liberationem eius e carcere. Nam quo minus ad nuptias usque
perduxerimus, quum id postularet, praeter artis rationem, etiam ipsa
actuum ut a nobis concepta erat distributio, fecit primum insignita
illa, quam nosti, ingratitudo, ad quam deinde accessit graviorum
studiorum necessitas, et alioqui satis, quod ad hanc historiae attinet
partem, exempli pueris propositum visum est. Nec est tamen quod quis
praeter artem factum ob id cavilletur, quando comico satis est in laetum
exitum rem deducere, ut testantur praeter Graecas non paucae Plautinae
comoediae nominatim Capteivei. Illud magis movere iure posset, quod duas
historiae partes in eandem conclusimus actionem, longo temporum
intervallo distantes, nisi huius rei exempla, ut Graecum Aristophanem
taceam, apud Latinae etiam comoediae principes Plautum ac Terentium
extarent. Huius enim Heautontimorumenos, comoediarum eius
praestantissima, duobus diebus. Illius autem Capteivei, etiam multis
interpositis diebus agi finguntur.

Non sic tolerari potest, ut longe lateque dissita loca in unum subito
proscenium cogantur, qua in re per se absurdissima et nullo veterum
exemplo comprobata, nimium sibi hodie quidam indulserunt. Quod si cui
videbitur forte philosophica nimis, is cogitet, praeter quam quod talis
ipsa est historia, etiam ab optimis doctissimisque iudicari, omnem
Graecorum philosophiam ab Hebraeis, atque hoc in primis Ioseph, esse
profectam. Nihil hic iam opus arbitror, ut pluribus opellam hanc meam
commendem, quando et comoediam esse ostendimus, et historiam, et quidem
sacram, ut quicquid laudum utrique tribuitur, tribuitur autem ab omnibus
plurimum, plus etiam sacrae, debeatur et huic nostrae, nisi quatenus
utriusque laudem culpa detrivimus ingenii, de qua re aliorum esto
iudicium. Tantum illud Lectorem admonuerim, quod suum monet Plinius, ut

subinde titulum legat, memineritque eum, non comoediam tantum, sed eam
sacram promittere. Volui equidem anser strepere inter olores, ut audacia
mea doctiorum segnitiem extimularem, cuiusmodi haud scio an unquam alias
copiosior, quam hoc aevo, fuerit proventus, quare saepe mecum stomachari
soleo, tam salutarem operam sic iacere neglectam. Sunt in propinquo hic
Cornelius Grapheus et Petrus Nannius Alcmarianus, docti apprime homines,
et facilitate carminis, et inventionis promptitudine, et ingenii
festivitate non vulgari. Sed ne foris quaeram, sunt domi et ad manum, ut
aiunt, in una nostra Republica Aemsterodama, praeter alios publice etiam
celebres, D. Nicolaus Cannius a D. Erasmo Roterodamo non uno loco
laudatus, M. Iacobus Iusti filius, M. Ludolphus Hillebrandi filius,
utrique hic diligentissimi pueritiae formatores, ad hanc rem omnium
opinione appositiores. Ille autem etiam ad tragoediam Christianam, si
modo facultati, quam habet maximam, par otium suppeditaret. Ut iam
tantam subolescentium ingeniorum spem sileam, quorum ut primi sunt, ita
facile maximi futuri, ornatissimi doctissimique adolescentes, Sibrandus
Occo et Heimannus Ruischonius. Quos omnes equidem in hoc nomino, ut
publice provocati adesse tam pio negotio ne graventur. Atque utinam vel
in posteriore huius ipsius historiae parte comicam suam facultatem, vel
in priore tragicam experiri libeat, aut, si malint in reliqua bibliorum
scriptura huiusmodi argumentorum feracissima, uberem facile materiem
inventuri.

Neque vero novum quis putet esse, quod moneo, antiquum fuit
Christianorum studium sacra poematiis celebrare, non Latinorum modo, ut
Prudentii, Sedulii, Iuvenci, Aratoris, et D.

Hieronymi qui de Psalterio hexametros versus lusit, verum etiam
Graecorum, ut Nonni Panopolitani, Gregorii Nazianzeni et complurium
aliorum, sed quod propius ad nostrum hoc institutum attinet, Apollinaris
omni scientia insigniter instructus, ut autor est Sozomenus, dominante
Iuliano, pro Homeri poemate, versibus heroicis Hebraicas conscripsit
antiquitates, usque ad imperium Saul xxiiii libris, iuxta numerum et
nomen elementorum Graecorum, ad imitationem Homeri, opus omne partitus.
Comoedias item et tragoedias lyricasque odas, Menandrum, Euripidem, et
Pindarum imitatus, ex divina scriptura sumptis argumentis, Stephanus
etiam quidam, de Christi cruciatu tragoediam cecinisse memoratur. Quin
Iesus ille filius Syrach inter laudes virorum vere gloriosorum illam
etiam ponit, quod in adolescentia sua studuerint musicis modis, et
celebrarint carmina scripturarum. Cuiusmodi immane quanto satius erat
lubricae aetati, cui, ut D. ait Hieronymus, etiam tuta timenda sunt
omnia, quaeque nondum potest vitae suae habere modum discenda
proposuisse, quam ethnicarum fabularum naenias, et in his maxime comicas
ingessisse, hoc est, oleum addidisse camino. Studium enim humani cordis
pravum est a pueritia, ait ipse qui condidit, et dociles imitandis
turpibus ac pravis omnes sumus, ut nullus etiam accedat magister ad eam
rem improbus. Corrumpunt mores bonos, non modo colloquia, verum plus
etiam lectio, atque hac etiam amplius praelectio mala. Scitum est illud
Iuvenalis:

*Nil dictu foedum visuque haec limina tangat*

*Intra quae puer est procul hinc procul ite puellae*

*Lenonum, et cantus pernoctantis parasiti*

*Maxima debetur puero reverentia si quid*

*Turpe paras ne tu pueri contempseris annos.*

Recte proinde D. Erasmus Roterodamus in apologetica colloquiorum
epistola Plautinae praelectionis permissionem prope probro obiicit
quibusdam quam et crassissime facetis Pogii facetiis comparat. Et
Lactantius ille Firmianus in scenis, inquit, nescio an sit corruptela
vitiosior. Nam comicae fabulae de stupris virginum loquuntur et amoribus
meretricum etc. Copiosius vero in eandem sententiam Aristoteles
Politicorum 7, capite 17. Potissimum igitur inquit statim a pueris nec
dicant nec audiant quidquam turpe pueri, etc. ac deinde: Minores autem
neque iamborum neque comoediarum sectatores esse sinat legislator, nisi
quum ad eam pervenerint aetatem etc. Lacedaemonii libros Archilochi
maximi poetae, aut certe summo proximi, ut Valerius Maximus inquit, e
civitate sua exportari iusserunt, quod eorum parum verecundam ac pudicam
lectionem arbitrabantur. Noluerunt enim, inquit, ea liberorum suorum
animos imbui, ne plus moribus noceret, quam ingeniis prodesset.

Pluribus supersedeo quod epistolae modum excessi, sed si haec ethnici,
quid Christianis censendum? Quibus coelestis illa tuba edicit: Scortatio
et omnis immundicia et avaritia ne nominetur quidem inter vos sicut
decet sanctos et obscenitas et stultiloquentia et urbanitas, quae ad rem
non pertinent, sed potius gratiarum actio. Certe illa a prophanae
comoediae praelectoribus cautio praestanda est, ut rem ex ingenio fictam
rudis aetas sciat, quo minus exemplum insidat animis. Notum enim est ut
interpretentur quidam quasi res gesta, imo quasi ab ipsis gesta esset.
Quis sic non corrumperetur vel ferreus?

Hanc igitur qualemcumque, mi Niveni, operam, publico pietatis studio
sumptam privato tibi amicitiae nostrae nomine debitam, et purissimis
votis tuis, ut Deus Optimus Maximus salutarem esse velit, commendo et
meritis tuis non vulgaribus dico dedicoque. Precor ut inter sacras Musas
ac Gratias tuas, diu foeliciter vivas.

Aemsterodami, natali D. Benedicti Anno redempti hominis supra
sesquimillesimum trigesimo sexto.



# Main



Invitatio cum periocha Comoediae

Eho Viator, ni molestum sit tibi

Paulisper heic astare, uel morarier.

Iambicos quaeso hos legas senarios,

Nouos, uoluptatem nouam qui nunciant.

Perhendite, hora tertia, in foro, bonis

Pubes auibus Aemstelredama aget sacram,

Nouamque, nec uisam prius comoediam:

Sensis, lepore, argutijs bellissimam.

Veteres, sed absit invidia, quae fabulas,

Pudore, religione, sanctimonia,

Christoque dignis anteit sermonibus.

I oseph qua Hebraeus seruiens Aegyptio,

O ris decus uirtute commendans, fidem

S ervare pertinax, herae falsa, domo

E iectus, accusatione in carcerem,

P arhaone tandem postulante soluitur.

H onoribus cumulatus atque nuptiis.

Si iudicabis in tuam fore rem, ut bonas

Bene colloces horas, adesto tempori,

Et arbiter nostrae benignus opellulae,

Et candidus spectator actiunculae.

## Dramatis personae.

Mago seruolus. Sephirach matrona.

Ioseph oeconomus. Potiphar herus, praefectus satellitum regiorum, ut qui
etiam praefuerit tum carceri, tum ipsi praefecto carceris, ut uidere est
Genesis 40.

Lorarij. Hanno pocillator regius.

Puer. Gulussa carcerarius.

**Ioseph Cornelii Croci Petri filii Aemsterodami**

Acta sacrae dedicationis ferijs, quom et supplicatum est, ob
clarificatum Domini *Iesu* nomen inter gentes, Divina Caesariae
Maiestatis in Aphrica victoria, M. Ioanne Teyngo Medico experientissimo
et Nicolao Gerardi filio Primis, post frustratam ac labascentem,
singulari Dei Optimi Maximi beneficio, diutinam Luteranae haeresios
tyrannidem, hoc Praetore, illo Consule, Orthodoxis Aemsterodami, Anno a
nato Christo. 1535. Egere ingenui adolescentuli Petrus Comes
Wlpipaludanus, Franciscus Teyngus, Guilielmus Sylvius, Reinerus
Simonius, Ioannes Hudepolius, Egbertus Rodolphi filius, Ioannes Cornelii
filius, Arnoldus Tielmaniae filius et Nicolaus Alardi filius.

Edita M. Cornelio Dobbio Praetore orthodoxae fidei observantissimo.

## Prologus.

*Trimetri*.

Quod esse foelix omnibus uelit Deus,

Pariterque faustum, quotquot estis candidi,

Nigros enim nihil moramur, ni prius

Sese abluant, nouae uoluptatis nouos,

≤line=5≥ Grege a nouo, sum nuncius uobis datus.

Apporto nanque, non Plauti aut Terentij,

Quas esse fictas nostis omnes fabulas,

Vanas, prophanas, ludicras ac lubricas:

Verum ueram, sacramque porto, et seriam,

≤line=10≥ Castam, pudicam, sic ut ipsas Virgines

Dictasse Musas, ac Mineruam deieres:

Nouamque, iam scriptam recens comoediam,

Cui iure, cui ex re, Ioseph nomen inditum.

Nil addo qualis caetera siet: caeterum

≤line=15≥ Vostrum illud esto iudicium. At si illae tamen,

Merito omnibus omnium eruditorum notis,

Censentur esse uitae speculum, atque eas

Spectare cuncti gestiunt, dum copia est:

Nihil minus, idem huic deferri historiae

≤line=20≥ Aequom est: ne quid maius dicam, sed uerius.

Hanc exhibere heic iam cupit, si operam datis,

Vostri fauore, uostrae item in spem gratiae,

Encaeniorum ferias, quibus potest

Modis, honestatura sacras, auspice

≤line=25≥ Christo, simulque Gratijs fauentibus,

Autore Crwco, publicae pubes scholae.

Caeterum hoc agamus, huc qua uentum est gratia,

Vt argumentum disseram comoediae.

Ioseph fideli pectore reuerens Dei,

≤line=30≥ Clari parentis filius clarissumus,

Pudore plus quam uirgineo, cana fide,

Totaque uirtutum catena praeditus,

Domi malignis fratrum odijs exercitus,

Et demum ab ijsdem uenditus, in Aegyptias

≤line=35≥ Delatus oras, seruitutem seruijt

Satellitum praefecto regiorum hero.

Heic dum gubernat creditam sibi domum,

Aetate florens lubrica, et forma pari,

Lubidinosis captae amore amplexibus

≤line=40≥ Herae petitus, nescijt corrumpier:

Fugiens, relicto quo prehensus pallio est.

Quod recipienti se domum illa coniugi

Praetendit, immerentem Ioseph criminans.

Eumque falsis percitus querimonijs

≤line=45≥ Herus, profundo mancipat mox carceri.

Annis ubi duobus, aut eo amplius,

Clausus, profecta regi dum diuinitus

Interpretatur prodigiosa insomnia,

Et missionem, et rem parit sibi simul,

≤line=50≥ Dei fauore, et auspicatas nuptias.

Sic uincere animum sueti, quam quos animus, hi

Maiore semper post triumphant gloria.

Adeste sacri: res sacra est ut maxume.

Prophani adeste: res prophana est, sed sacre

≤line=55≥ Tractata: quae reddat sacros, lubentibus,

Vt par est, auribus recepta, ac mentibus.

Omneis proin opere maxumo oratos uolo,

Linguis fauete, et rem totam pernoscite.

Quod comicam si forte quis licentiam

≤line=60≥ Pedum putarit incessendam, huncce moneo,

Faciat ne intelligendo ut nihil intellegat.

Extant bonorum exempla, qui cunctis placent,

Plauti ac Terentij: quibus, alijs idem

Licere facere, quod illi fecerunt, puto.

≤line=65≥ Quorum aemulari praestat neglegentiam, ac

Morsulorum obscuram diligentiam.

Quos ut quiescant potius, et faueant, rogo,

Nouo, pioque puerilem pietatulam

Iuuandi publice studio, et mores bonos:

≤line=70≥ Quam ut tam religioso oblatrent negotio,

Superstitione liuida. et ueteri in noua

Re uerbo ut utar, dent crescendi copiam,

Nouarum qui spectandi faciant copiam.

**PROTASIS COMOEDIAE.**

## ACTVS PRIMI SCENA I.

*Trimetri.*

*Mago*.

Vt dura res est Dij, seruom pro libero

≤line=75≥ Esse, alieni simul iuris et iniuriae?

Iniquos adeo dominos hoc seclum tulit

Noctes diesque, plus satis usque est, et super,

Quo facto aut dicto est opus, quietus ne sies.

Aequom an iniquom imperent, nihil iam pensi habent

≤line=80≥ Quodcunque collubitum eis, licere postulant.

At olim heris, tum quom meliora tempora

Fuere, humanitatis certamen fuit:

Non, ut nunc seruos eodem, quo mulos, habent

Loco. Verum illud duplicat molestiam,

≤line=85≥ Morosioris forte seruom esse domini

Si contigit, Deo irato, quales fere

Plerique. Caeterum multo ille miserrimus,

Heram morosam ferre quisquis perpetim

Cogitur, itidem ut nos hancce, iurgijs sine

≤line=90≥ Modo modestiaque quae scatet muliebribus,

Nulla adeo ex caussa: rixarum ipsa autor sibi.

Quocirca me foras eduxi ex aedibus

Parumper, hic ut nauseam leuem, modo

Intus conceptam, quae quidem quam commodis

≤line=95≥ Pridem esse moribus solet: nulli grauis?

Herus sed postquam liberius coepit suis

Iampridem inseruire officijs, domo frequens

Abesse, Hebraei fretus oeconomi fide,

Aut bile oportet, aut amore percitam.

≤line=100≥ Sed comprimenda uox est, atque oratio.

Crepuit fores: mirum ni ipsa exit: ut nihil

Quieti loci relictum? Eccam: ipsa adest tibi.

Vtinam mihi heic esset quo me praecipitem darem.

Iam iurgio enecabit credo, imo scio.

≤line=105≥ Proin ocyus hinc me ut intro conijciam optumum est.

Nam si responsem, irritem magis. *Hic senarius perficitur initio scenae*

*insequentis.*

## ACTVS PRIMI SCENA II.

*Trimetri.*

*Sephirach. Mago.*

Hem, quid rei

Tibi heic cessator? iamne missus obsecro

Manu? quid hic monstri alis? *Mag.* Eho, dixin’ hoc fore?

*Seph.* Hoccine agis, an non? *Ma.* Ego uero isthuc mea domina. *Seph.*
Vt

≤line=110≥ Te luppiter Diique omnes perduint scelus,

Quo nullus est scelestior qui uiuat hodie.

Nequeon’ ego te interdictis audientem meis

Facere? abi intro, et quod facto opus est, face: ni uelis

Cerebro heic tuo uias dispergier. *Mag.* Lubens.

## ACTVS PRIMI SCENA III.

*Tetrametri Iambici, partim Acatalectici, partim Catalectici.*

*Sephirach.*

≤line=115≥ Pro dii immortales, quod genus hoc hominum? quae haec
coniuratio est?

Vno omnibus animo unum aeque studium est, esse aduorsos herae?

Iam’ne abijt ille? dicere heic quiduis licet? nimis male

Ego hunc metuo, ne’ mihi ex insidijs uerba imprudenti duit,

Circumspectator, cum oculis emissitijs: ita usque me

≤line=120≥ Obseruat malus. ah Ioseph, Ioseph, quid ego nunc te laudem?

Vt dissimilis es seruorum aliorum? sane nunquam quidquam

Ita magnifice dici potest, uirtus quin id superet tua,

Quae mentem animumque excantat mihi, prorsus ut oblita sim mei:

Non ista uolgaris, quae spe metuque officium facit suum,

Verum germana, uero quae studio facit. 125 *Senarius*

Sed mihi nimium proba, aduorsus animi sententiam mei,

Vel proxume quam grauiter appellanti respondit, Deum

Scelerum esse uindicem, nullum quem praetereat flagitium?

Atqui maiores hi sunt ignes, uerbis quam qui extingui

≤line=130≥ Queant. respondet par uirtuti forma, plus quam humana

Conueniunt mores diuini, morumque amabilis gratia,

Tum index ingenij, animique speculum, oratio, quam cordata?

Quid uerbis opus est? nihil pote supra. credo equidem uirtutem

Vna et naturam, in hoc certasse ornando: quidque possent,

≤line=135≥ Vires periclitari suas uoluisse. ut non pudori

Mihi esse iure debeat, uni huic culpae succubuisse.

Nequeo durare, tantum mihi in pectore amor facit incendium:

Qui amarore et moerore me implet nimio. perij: at ipsa

Sperabam infelix, et gratiam inituram ab eo, mihique

≤line=140≥ Fauore tam obuio sic deuincturam, nihil ut quidquam

Recusaturus esset: quis etenim seruos homo tantam

Benignitatem herilem non cupide amplectatur, atque

Etiam bene secum esse actum dicat? imo non magnae ducat

Felicitatis loco, heram habere supplicem sibi suam?

≤line=145≥ Quid igitur faciam? quid restat miserae mihi? eheu, nequeo

Quin lacrumem. quanto minus spei est, tanto magis amo.

Nulla est me miserior: domi quae quod amem assidue uideam,

Neque potiri liceat: nec qua uia sententia eius

Flecti possit scio: saepe iam eius tentaui animum, saepe

≤line=150≥ Praehensum solum adorta: monui, cum bona potius mihi

Vt obsequeretur gratia, quam cum mala: frustra omnia,

Repulsa, spreta: rursum illi supplex fiam, qui precibus

Magis indurescit? meque aliarum ex moribus extimari

Patiar, iniuria quibus amorem addit misere? non faciam:

≤line=155≥ Et si me amor grauiter tenet. Potius me ita comparabo,

Non perpeti superbi fastidia. quod utinam possem,

Nihil prius, neque fortius, magis lubet putare,

Haud obstinatione mihi negasse, sed pudore.

Illud cogito, si forte tandem expugnari queat, tanto

≤line=160≥ Deinde in amore futurum mihi constantiorem.

Experiar itaque, etsi iam saepe me spes haec frustrata est.

Deos quaeso, benignus erga me ut sit: quod cupiam, ne grauetur.

Aggrediar blande, ac benedice, spero emollescet. satisne

Sic culta incedo? satin’ haec me uestis decet? dedi equidem

≤line=165≥ Operam sedulo. ita poliendo atque ornando hunc contriui diem.

Vah, salus mea seruasti me. optume, ipse exit foras. *Trochaici*

Diem festiuom, et amoenitatis plenum hunc. o faciem bene

Pulcram. quantum ore egregio decus enitet? quae gratia?

## ACTVS PRIMI SCENA IIII.

*Trochaici tetrametri, catalectici.*

*Ioseph. Sephirach.*

Heic heram astare aiebat Mago: atque eccam. *Seph.* Nunc est mihi

≤line=170≥ Adeundi ad eum tempus: accessero. *Ios.* Quid huic heic est
rei?

*Seph.* Dij mihi uortant bene. *Ios.* Pax tibi hera. *Seph.* Ioseph mi,
maxume

Animo exoptate meo, mea uita, mea uoluptas unica.

*Ios.* Ecce autem iterum. *Seph.* In quo uno spes opesque sunt sitae
meae

Omnes. *Ios.* Eia. *Seph.* Per ego te Deos, oro, misereat mei

≤line=175≥ Te, cuius tibi potestas summa seruandae datur.

*Ios.* Missa isthaec face. *Seph.* Quid? missa? o loseph, Ioseph, utinam
mihi,

Vtinam esset pars aequa amoris tecum. *Ios.* Ah odio me enecas.

*Seph.* Ita’ne odisse tibi uideor, amore quae pereo tui?

*Ios.* Obtundis. an ego, quaeso, toties de eadem re audiam?

≤line=180≥ Equidem te alia de caussa adij, si pateris: quod mihi tua

Intus opera sit opus. *Seph.* Et mihi heic tua, mea amoenitas.

*Ios.* Si quid uis aequi ac boni, tua est: utere, atque impera.

Si quid honesti est, non defugiam autoritatem. *Seph.* Hem, dignior

Fuit’ne quisquam amore qui esset? non humanum est per Deos

≤line=185≥ Credo: nec mirum si te mihi difficilem praebeas,

Tam bellum, atque praeclara uirtute. *Ios.* Ne te longius

Amor, ac ueritas prouehat. *Seph.* Hau, sic est: uera praedico.

*Ios.* Si quid istiusmodi est, Dei munus id est: non mihi

Ad alienam datum iniuriam, sed ad honestatem propriam.

≤line=190≥ *Seph.* Hei, quid formose auertis ocellos istos, solis mihi

Huius luce gratiores? aspice in me: ita te beet

Semper amor. *Ios.* Decet non animum habere modo, sed oculos item

Continentes. *Seph.* Eia. nihil nimis. summa uitio nihil

Interest uirtus. decebat te quidem prioribus

≤line=195≥ Neutiquam repugnare precibus meis: tum, quod tibi

Hera sum, quae imperare meo pro iure possum, et cogere

Quae uelim, ut facias: tum, quod uehementi capta amore tui.

Qui mihi tantum abest ut se remittat, ut magis ac magis

Crescat indies: neque iam par esse diutius queam,

≤line=200≥ Meque cogat dignitatis obliuiscier meae.

Tu contra, obliuiscere modo conditionis mihi tuae.

Et quod ultro defert domina, uotis etiam, si sapis,

Optandum, accipe, dum tibi copia est, dumque aetas fert tua.

Quae tua forma sit uides. *Ios.* Formae atque aetatis gloria,

≤line=205≥ Fluxa et fragilis est: uirtus demum una, clara aeternaque.

Vera forma est, oculis quae placet Dei, quaeque prouocat

Ad honestatem: non quae mentes lubricas mortalium

Sauciat. sed non est consilium hera. *Seph.* Cur non, lux mea?

At quaeso, in rem hoc tuam erit. *Ios.* Vt quidem emoriar, prius quam eo

≤line=210≥ Dementiae ueniam. *Seph.* Quae haec pertinacia est? non
credidi

Equidem, adeo inhumanum fore. eodem tu nempe, ac caeteri

Ingenio es: qui semper muliebri lubentes sunt malo.

Obsequere sane: ac corrige, quod pridem peccasti: nouas

Nec preces expecta. haud decet istos mores tam amabiles,

≤line=215≥ Istam formam ita liberalem, istam denique animi indolem

Adeo generosam, superbia, ne in principe quidem uiro

Toleranda satis. *Ios.* At decet constantia, neque moribus

Conuenit, nec legibus Hebraeorum, ut alienum thorum *Docet hoc iudicium*

Violent: sed prima tuendi pudoris cura est: integri *Tamar, Genesis. 38*

≤line=220≥ Nuptiarum foedere iungantur sponsis ut integris.

Ne tu igitur mihi, quem amare dicis, noceas: sed sine

Quam tribuit Deus sortem, tueri. *Seph.* Imo, ita uolo, respice

Seruitutem tuam. *Ios.* Equidem corpore seruos sum, non item

Animo: hoc me, haud illo, metiri par est. et tuum quoque

≤line=225≥ Si respicias animum, potius quam istam, quae te huc impulit,

Conditionem herilem, et foeminae tibi laudem probae

Auferas, et mihi demas molestiam: quotidie

Qua me obtundis misere. nam uel sermones isti tui

Lapides mihi uidentur meri: unde aestumes licet,

≤line=230≥ Quanto res sit ipsa odio. neque iniuria. non mihi,

Ne quid erres, seruitute cessit extinctus pudor,

Saepe indignum quae premit uirum. proinde istam, precor,

Exue mentem, mea hera: spemque consequendi omnem abijce.

Quae quidem, ut temere sumpta, huc te cupidinis perpulit.

≤line=235≥ Ita penitus abiecta, in tranquillum cito restituet statum.

Quam multas fuisse nobiles matronas credere est,

Quae forma captae aliena, tamen animo temperarint suo,

Nec turpi uoluptati decus pudoris cesserint?

Iudicium, non affectum, qui semper inconsultus est,

≤line=240≥ Adhibe in consilium. finem respice. nec tam considera,

In praesentia quid, quam quid semper placiturum siet.

Nunc uelle iuvat: mox uoluisse pigebit. at quanto quidem

Satius, eas cupiditates proponere in animo sibi,

Quas et expetere honestum sit, et assequi praeclarum? Illud

≤line=245≥ Scitum est, non admittere, quidquid corrigi nunquam potest.

Nulla reparabilis arte, semel laesa pudicitia est, hera.

*Seph.* Facile tu isthaec fabulare, mei securus: ast ego

Sentio misera. non potis est: nam si tam tibi amari graue est,

Quid mihi sit amare cogita. emoriar, nisi impetrem.

≤line=250≥ *Ios.* Isthuc sane, praestat, quam sese scelere nefario

Commaculare. *Seph.* At uolgo id faciunt. uitium commune omnium est.

*Ios.* Vt sit, tanto nos eam maculam effugere gloriosius.

Cogita tibi matrimonij non uiolandam fidem,

Nec mihi seruitij. talem etiam maritum neutiquam

≤line=255≥ Fallendum tibi, neque mihi herum, de me tam meritum bene.

Quod si cogites, remittas iam me onerare iniurijs.

Ei’ne ego tantam male gratus reponam contumeliam,

Pro immortalibus eius beneficijs? tum uero pessumo

Peior, ac malo quouis dignus siem. *Seph.* Amandus is quidem,

≤line=260≥ Digna qui praemia praeclaris meritis reddiderit tuis.

Sed beneficium promeruisse, rettulisse gratiam est.

Neque nos nihil meritae sumus. at enim illum facile latebimus:

Ne quid te hoc solicitet meticulose. *Ios.* At non Deum: neque

Latebra ingenuo impunitatis spes, sed innocentia est.

≤line=265≥ Adeon me ignauom putas, aut porro ingratum, aut perfidum

Aut prophanum, ut neque benignitas me, neque pudor, neque

Relligio commoueat, neque commoneat ut seruem fidem?

Tum, noui probe heri animum: aduortit grauiter, quae non censeas.

*Seph.* Oh, ille’ne, qui ipsus me negligit? ne quid uereare, mihi

≤line=270≥ Isthuc curae erit. *Ios.* Et mihi quidem, ut ne, cauere quod
queam,

Stulte admittam, nam. *Seph.* Hau, nunquam’ne concedes mihi? frequens

Solitudo domi, illius porro quotidiana absentia,

Pax. et si quid maxume subsentiat, putabit eo

Te mihi charum esse, quem ipsi intelligam esse charum: ita

≤line=275≥ Vt uirtus meretur tua. *Ios.* Decet ingenuum synceritas

Sine fraude, etiam si latere possit. nam sibi reus

Quisque est, prius quam alijs. *Seph.* Olim isti uirtuti quondam fuit

Laus apud seculum prius: nunc hoc, aliam iam uitam

Affert, alios mores postulat. isthuc sapere est, nunquam ita

≤line=280≥ Offirmato esse ad uitae institutum animo, quin suadeat

Si quid conducibilius res, aetas, aut usus tibi,

Amplectare. *Ios.* Quin, cum turpitudine esse nihil potest

Conducibile. *Seph.* Ohe, ne tam seuere quaeso. oculos age

Horsum in me tuos deflecte, mea lux: intuitum simul

≤line=285≥ Et basiolum largire : isthuc ut fas sit pignus tui

Mihi ferre. *Ios.* Atqui tu illud scito, flamma fumo est proxuma.

*Seph.* Hoc nihil dicis. Abi: nunquam cresces: nescis obsequi.

*Ios.* Nil laboro crescere per flagitium et turpitudinem. *Seph.* Hei,

Ne tam offirma. acerbum hero funus facies, nisi tui

≤line=290≥ Mihi copia fit. exorem sine, gerito amanti morem mihi;

Ita herum industria, me obsequio demerueris: et gratiam

A me solidam perpetuamque inieris: ac bene stabilem.

*Ios.* Auortat Deus, ut animum humani fauoris gratia

Ad malas unquam adducam partes demens. potior bene

≤line=295≥ Natis institutisque esse debet semper ingenijs,

Ratio honeste uiuendi, quam gratiose. *Seph.* Ah desine,

Frustra tu isthaec fabulare, quae mihi animum accendunt magis.

Si unquam erga te animo esse amico, mi Ioseph, sensisti, uti

Hanc mihi unam gratiam des pro illa, nunc ego te rogo.

≤line=300≥ Misereat te mei, bis miserandae, et amantis et foeminae.

Quod ego te per has lacrumas oro, et Genium tuum: per mala

Mea, quorum tu unus potes esse leuamen. *Ios.* Ah, ne me obsecra.

En, dominus meus cuncta meae fidei mandauit, mihique

In manum adeo tradidit, omnium ipse securus: neque

≤line=305≥ A mea quidquam exemit potestate, extra unam te hera.

Quid tandem ergo in animum inducere potero tantum mali,

Vt peccem in Deum? *Monometer.*

*Seph.* Quod gratis datur boni, amittere, Ioseph, inscitia est.

*Ios.* Atqui isthoc bono nihil peius, nec est mihi, nec tibi.

≤line=310≥ Sed nusquam me auelles: sat habeo offirmatum isthuc, Deo

Excelso fretus. *Seph.* Miseram me: ergo disperij. hei mihi.

Ioseph, Ioseph, pro, pro, ego iniquis nata fatis: siccine

Decipis me, ita blanda fronte dirum adeo animum tegens?

*Ios.* Imo tu me decipis. Nam ego tibi nihilo aliter sum, ac fui.

≤line=315≥ Tu, mutatis moribus, iniuria pro beneuola es mihi.

*Seph.* Ingrate, nuncubi beneuolentiam meam *Trimeter.*

In te sensisti claudier? *Dimeter.*

*Ios.* Non equidem eo dico, mea hera: sed quod quotidianis tuis,

Surdas iam aureis reddidisti mihi, appellationibus.

*Seph.* Crudelis, quum tam commodum conseruis praebeas tuis, 320
*Tetrametri Iambici.*

Egon’ una tam durum experiar? an me in misera periculum

Facere uis, grauitas et inhumanitas quid nam possit tua?

Si amore non flectare, senties quae odium ferat meum.

Vel ex coacto, amorem explebo meum tamen. *Trimetri iambici.*

≤line=325≥ *Ios.* Amor affectu exhibetur, haud ui cogitur.

*Seph.* Vltro ad uirum querelam deferam. *Ios.* Falsam. *Seph.* Quem sic
tibi *Tetrametri Iambici.*

Incensum reddam, ut ne restinguas, lacrumis si extillaueris.

*Ios.* Non sunt isthaec iam, amantis dicta. *Seph.* Senties iam, quae
siem.

≤line=330≥ Virum si noui, debitas scelestus hero poenas dabis.

*Ios.* Miseret me tui. *Seph.* Ten’ me irridere inultum seruom hominem
sinam?

Mortuam me malim. *Ios.* Quod ferundum erit, feram: denique animam

Potius relinquam. *Seph.* Itan’ solido ex adamante pectus est tibi,

Vt neque lacrumis, neque precibus, neque pretio flecti queas?

≤line=335≥ Vide quid agas. *Ios.* Stat sententia. *Seph.* Nimis
praefractus es. *Ios.* Mihi

Sum. *Seph.* Imo uero mihi miserae, merito haud meo.

Sed per Deos, si quis precibus locus, caue: neu me adegeris

Vt talis in te fuero Ioseph, qualem neutiquam uelis.

≤line=340≥ *Ios.* At tu caue commiseris, ut ipsa talem te mihi

Exhibeas, qualem neutiquam decet probam. *Seph.* Hei cur ita

Aperte indicas malitiam? saltem lactares spe aliqua. *Ios.* Haud meum
est.

*Seph.* Si non ames, tamen odium tegeres. sed quid stulta hunc rogo?

Satis’ ne fastidit mei? o facinus indignum, nunc ego

≤line=345≥ Et illum scelestum esse, et me miseram sentio. nec quid agam
scio.

Abeo intro, quando proficio nihil. tu uideris, scelus.

## ACTVS PRIMI SCENA V.

*Tetrametri Iambici, acatalectici.*

*Ioseph.*

Abijt. Deum immortalem, ut insanum est amare? prohibeat

A me Deus tantam amentiam. sed quantum intellexi modo

Eius sententiam, aliquid haec mihi conficiet mali. neque

≤line=350≥ Quid agam, aut quid consilij capiam scio, si huic obsequor,
Deum

Offendo: sin repugno, huius minas timeo, noui probe

Ingenium mulierum, uehemens in utranque sic partem nimis,

Siue in amorem, siue in odium. neque Deum, neque homines respiciunt:

Nec aequi ratio ulla constet aut boni, dum quod student

≤line=355≥ Effectum reddant sibi. sed quid mea? quid timui autem belua?

Praeter culpam et peccatum, nihil homini accidere potest graue.

Quiduis satius est perpeti, quam uirtutem relinquere.

Cedat, quod cedere aequom est: appetitus rationi pareat,

Voluptas uirtuti, corpus animo ancilletur uile suo.

≤line=360≥ Ne sic insaniam, ut tranquillam recti conscientiam, et

Quietam mentem, maxumum utrisque in rebus solatium,

Turbida et inquieta permutem. Tum castitatis usque sunt

Amplexus dulces: mellis plurimum, fellis nihil trahunt.

Amoris contra etiam mel, fel merum est, ex uero si aestumes.

≤line=365≥ Lubido, ut auaritia, inexplebilis est: meliusque cauetur haud

Experta. non sic mei me assuefecere parentes, ut thori

Subsessor alieni fiam. Verum pudicitiam, simul

Pudorem rectum, et sedatum cupidinem, Dei metum,

Benefactorumque amorem docuere, et fidem. Ego’ne ergo domum

≤line=370≥ Eam, in qua clementer adeo sum habitus ac liberaliter,

Incesto polluam impius? perij, hanc ferat uirtus notam?

Nimis ignauos sim, si, quom fratres, ob sororis liberae *Gene. 34.*

Puellae raptum amoris uiolentia concubitum, nuptijs

Pensandum regijs, uiris ad unum caesis, relliquam

≤line=375≥ Spoliarunt urbem, ego tantum facinus mollitia admittam mea.

Si obliuiosior sum, uel locus hicce redigat in memoriam, *Gene. 12*

Seuere castigatum a Deo Parhonem, cum domo sua,

Ob uerbum Sarae proauiae meae, et uicini Abimelech *Gene. 20.*

Simili in re coërcitam uoluntatem. Quid Noah ille generis

≤line=380≥ Nostri orbisque instaurator? ac Loth item, aui patruelis mei?

Nonne inter omnis summam turpitudinis licentiam, *2. Pet. 2.*

Honestatem sancte tutati sunt? nec illum totius

Exemplum mundi fregit, hic contra regionis uitia *Gene. 6.*

Totius tenuit sanctitatem? proin ille diluuio a Deo est *Gene. 19.*

≤line=385≥ Ereptus, hic incendio. non ego nunc primum scilicet

Aduorsa ferre didici: sed quidquid feret Deus, cui

Sic est placitum, feram usque, et perferam, ipsius ope fortiter.

Malum qui patitur, idem post potitur bono. *Senarius.*

Sed sic uerba he‹c facio, quasi negotij nihil siet.

≤line=390≥ Ibo intro. Hei, quam timeo, quorsum haec res euasura sit
mihi?

Ita obstinate operam dat, ut me illiciat, o Deus, tibi

Me commendo, et salutem meam. quaeso impium cupidinem

Compesce dominae, et me adiuua, ne animum labefactet mihi.

## ACTVS SECVNDI SCENA I.

*Trimetri.*

*Intus.*

Perij misera, uae mihi, uostram fidem obsecro.

≤line=395≥ Properate: ferte auxilium imbelli foeminae.

*Ioseph effugiens.*

Sancte o pudor, quae haec est audacia? hoccine est

Muliebre factum, aut incoeptum? hoccine officium

Herae? modo ut introij, forte illa solitudinem

Nacta, ferox, pallio me apprehendit: ad se trahit.

≤line=400≥ Procax et importuna lubido est: tum impotens

Autem foemina. si pergas aduorsarier,

Ex insana insaniorem facias. sentium

Similis est: quem quem attigerit, malo aut damno afficit.

Atque illud ipsa discit experientia

≤line=405≥ Semper, cui cum illis res incidit. itaque

Cuius finem haud uidi, abrupi negotium.

Vestem amisi; pudorem sed mecum extuli.

Nudus non est, nisi culpa quem nudauerit.

Pudicitia, decus ipsa suum est. Videlicet

≤line=410≥ Quae extra nos, nihil ad nos: animi demum bona

Solius, et propria sunt, et aeterna. fuerit

Sane, fuerit patientiae, hactenus improbas

Tulisse preces, seruitutis respectu meae: at

Tam apertam ferre contumeliam, mera

≤line=415≥ Quidem sit ignauia. mori me satius est.

Dum uerbis egit, uerbis uerba rettuli.

Nunc ita tulit necessitas, res ut forent

Referendae rebus. inuitus feci, nisi

Quia necessum fuit. nam quid agerem, nisi

≤line=420≥ Vt me, quam minimo possem, captum redimerem?

Sed quum cogito, succensere illi, iniurium

Me sit: quando otio perpetuo, fomite

Nimirum summo amoris, corruptae, nihil

Quod faciat superest, praeter amare: caeterum

≤line=425≥ Mihi nulla iure sit peccati uenia.

Vtinam hoc sit defunctum modo. Vnde quomodo

Me expediam, incertus sum: ita subito obiectum est mihi.

Neque cunctandi copia est. herus iam aderit, scio.

Peiore non potest res quam in quo nunc mea est,

≤line=430≥ Loco esse. Vah nunquam seruorum aeque ac modo

Mihi dura uisa est conditio. papae: quae illa

De me iam confictura hero est, ut uidi eam

Esse habitam? imo quae non confictura est? satis

Eheu constat, quam amari sint in foemina

≤line=435≥ Stimuli, lubido et ira. quae uiros quoque,

Quae non audere scelera cogunt? quid igitur

Faciam? aut quamnam caussam afferam? dicam ordine

Vt res habet, meque expurgem? minime opus est:

Neque placet, tantas ut turbas domi excitem.

≤line=440≥ Quod sane nolim, maxume heri caussa mei.

Scitum est profecto, et in medijs malis ea

Sapere secum, quae sapere est opus, tum ipsum id male

Metuo ut credat mihi, soli, aetate lubrica,

Et indulgentia tanta. sat est meum

≤line=445≥ Fecisse officium, si non id fama approbat.

Tacebo, et si mihi magnum ex hoc malum scio

Paratum. praestat suum tolerare incommodum,

Quam male alienum labefacere commodum.

Illiberalis prorsus est animi, sui

≤line=450≥ Studio, alienam extimationem laedere.

At, at, eccum: herum uideo. actum est, nisi quid opis Deus

Dat, disperij. abeam an maneam, adeam an fugiam,

Incertum est. una haec spes est, quidquid accidat,

Dei sumus. postremo, quando conscius

≤line=455≥ Ego sum mihi, a me culpam esse hanc procul, nihil

Mali accidere, innocentia incolumi, potest.

## ACTVS SECVNDI SCENA II.

*Tetrametri trochaici, catalectici.*

*Potiphar.*

Magnam sibi quietem comparauit, seruom qui bonae

Frugi comparauit sibi, per quem, praesens absensque item,

Defecato esse animo possit. uti ego, quom Ioseph meum

≤line=460≥ Emi, felix, de Ismaëlitis negotiatoribus.

Qui mihi iam inde, usque seruijt obsequenter maxume

Iuxtaque fideliter, atque ex animi sententia mei:

Nec minus etiam, quod uel primum puto, feliciter.

Vt, quo cum Deum esse prosperantem cuncta sub manus

≤line=465≥ Eius, sensi. Itaque feci, ut iusta illi apud me seruitus

Esset: neque adeo indulgentiam desiderare meam,

Nec benignitatem posset. ac denique cunctis eum

Praefeci, otioso mihi ut esse liceat, atque animo obsequi.

Sic uita est: heris morigerus esse, eorumque per omnia

≤line=470≥ Inseruire commodis, incommoda atque iniurias

Omneis conseruorum ferre, et tegere contumelias

Sibi studio habet: nulli laedere os, aduorsus nemini,

Compositus, pudens, modestus, placidus: scire est liberum

Ingenium, atque animum, sic siet modo, ut nunc est, quaeso Deos

≤line=475≥ Deasque omneis. Atqui hic profecto captus est rarissumus,

Id genus quis sortiatur ut seruom. contra improbum

Et seruom frugi malae, nihil negotij ubilibet

Nancisci: qui ad heri fraudationem demum, callidum

Ingenium gerunt: in quibus hero nihil quidquam est praesidij

≤line=480≥ Si absit uspiam, aut ubi si cesset. Itaque iam heris quidem

Pene tanquam aegris ex medicorum praescripto uiuentibus

Vix pedem, miserum, efferre domo conceditur. Ab hac ego

Expediui me molestia, pariter ac rem meam

Constabiliui. Tum, est et alterum, unde iure mihi placeam,

≤line=485≥ Quod habeo uxorem, ut uolo, placidam, probamque, quae me
amat,

Et magni facit, suos pudicae itidem ut uiros solent:

Quam ego contra amo. Proinde duas has res habere me,

Praeter alios, praecipuas arbitror; uelit Deus modo,

Vt sint perpetuae. Sed quid hoc negotij est? *Senarius.*

Proh Dij immortales, quem conspicio exanimatum, expeditum 490 *Iambici
tetrametri*

Pro foribus? est’ne hic ipsus, quo de agebam? et certe is ipse est.
*catalectici.*

Perij: hoc quid sit uereor. nequeo satis mirarier. neque *Acatalectici.*

Conijcere scio, mihi nescio quid animus praesagit mali.

## ACTVS SECVNDI SCENA III.

*Iambici, partim tetrametri, catalectici et acatalectici, partim
trimetri, admistis trochaicis quibusdam.*

*Ioseph. Potiphar. Mago.*

Eheu, nec quid agam, neque quid huic respondeam scio. et pudet

≤line=495≥ Carere lacrumis, in maximas subito redactum

Has calamitates: quas oculi, mentis bene consciae testes,

Recusant fundere. nisi sic faciam, ut constitui.

*Pot.* Per tempus aduenio. Hem, quid isthuc obsecro est mali? satin’

Saluae? dic mihi. siles mi homo, atque ora pudibunda contegis?

≤line=500≥ Quid est pudendum? Hei mihi, quid me absente turbatum est
domi?

Quid sic ingemis? ecquid taces? diuinus haud sum nec, nisi

Audiero, cognosse queam. Heus heus, prodito aliquis actutum.

*Ios.* Here mi. *Pot.* Quin dic, quid est? *Ios.* Perij. *Pot.* Dij
melius faciant: sed

Quid peristi? quidquid est, eloquere age ocyus mihi. *Trochaici.*

≤line=505≥ *Ios.* Ah. *Pot.* Quid ah? age, ingenue mihi fatere, uti
soles.

Haud clam te est meus in te animus, ille amans tui, et propensior,

Scito, caeteris quam erga suos esse famulos solet.

*Ios.* Fateor mi here, et immortales tibi gratias habeo atque ago.

*Mag.* Praesto sumus here, si quid uis. *Pot.* Quae noua res domi? quae
res noua est

*Iambici tetrametri.*

Quaeso? tacetis? Hem quid tandem hoc est rei, 510 *Trimetri.*

Quod mihi eodem omnes sitis affecti modo?

*Ios.* Mi here, equidem id te arbitrari, quod est, uelim:

Quidquid huius factum est, culpa haud factum est mea,

Sed ita tulit necessitas: in eum res redierat locum. *Pot.* Quae, malum,
res?

*Tetrameter.*

Cesso hinc ire intro, ut hoc quam primum, quidquid est, certum sciam?
515 *Tetrameter.*

Vos istum asseruatum curate mihi tamen. *Trimeter.*

**EPITASIS COMOEDIAE.**

## ACTVS TERTII. SCENA I.

*Iambici trimetri, admistis tetrametris quibusdam, tum acatalecticis,
tum catalecticis.*

*Potiphar. Sephirah. Ioseph. Lorarij.*

Pro deum atque hominum fidem, ex illon’ tam illiberale esse facinus
*Tetrametri*

Ortum? *Seph.* Sic res habet ut dixi, mi domine. uel hocce pallium
*acatalectici.*

Documento est, ipsiusque fuga, et tota clamoris testis mei,

≤line=520≥ Vt audisti, familia. *Pot.* Me miserum, ut nulla homini est
felicitas

Diuturna in uita? quin si laeti quid euenit, illico

Acerba multa se cumulant: quae mihi nec opinanti accidunt.

Euge serue bone, columen uero familiae, *Trimetri.*

Cui maxumam habui fidem, tun’ illam, scelus? heram? aut

≤line=525≥ Me adeo dignum putas quem illudas? *Ios.* Occidi.

Hem, mortuus quam uiuos nunc sim felicior.

*Seph.* Nimia illa licentia euasit tantum in malum.

Non te ille uirum, sed foeminam retur. *Pot.* O nouam

Audaciam: quid ais impure? an non est uiri

≤line=530≥ Isthuc scelerati prorsum, et perditi? *Seph.* Ista’ne

Indigna, et intoleranda, quaeso per Deos?

*Ios.* Tacen’ tu? *Seph.* Minitatur etiam carnufex.

Mirum ni quod concinnat iam mendacium.

Caue isti quidquam credas, mi uir: qui, in malis

≤line=535≥ Vt fit, quae conferant sibi, loquetur. *Pot.* O

Ingentem confidentiam. tantam’ne rem

Tacita ut ferat postulas? ita depuditum est semel?

*Ios.* Here, ne me spectes. *Pot.* Ego te furcifer,

Si uiuo. haeccine te flagitia facere? haeccine

≤line=540≥ Te admittere indigna esse ausum domo mea?

*Seph.* Ec’quid pudet? *Ios.* Pudere oportet eatenus,

Qua res ferat. *Seph.* Vbi nunc fas, fidesque est, et qui erat

In falso tibi plurimus ore Deus? *Pot.* At uide,

Quam immerito haec Ioseph aegritudo oritur mihi

≤line=545≥ Abs te potissimum? qui te pene a puero

Curaui sedulo: docui, monui, bene

Praecepi et feci semper, quae potui, omnia.

Neque semel complexus, fouere destiti:

Propterea quod seruiebas liberaliter.

≤line=550≥ Habui, amaui atque ornaui pro meo. denique

In omnia mea ius tibi feci, adductus tua

Ista modestia, moribusque, omni a dolo

Et perfidia, uisis usque alienissumis.

Nunc de repente, benignitatis iam meae,

≤line=555≥ Tuaeque fortunae immemor, pro maxumis

Meritis hanc ingratissume gratiam refers

Mihi? promerito optume hoc praemij rependis? *Seph.* Vt

Semel hypocrisis omnis se detexit tua?

Nunc quod fidelis et modestus antehac

≤line=560≥ Visus es, id non fuisse ex uera uita, neque

Animo ingenuo, palam nempe est. *Ios.* Mi here. *Pot.* Quid mi here?

*Ios.* Vix contineo, sed me reprimam. Vnum hoc quaeso, ne mihi aetas
*Tetrametri* c*atalectici.*

Obstet: ne’ue ex aliorum iudices ingenijs sodes.

*Seph.* Os impudens, et ferro inurendum. Imo iam ea *Trimetri.*

≤line=565≥ Aetate es, ut non sit peccato ignoscier

Aequom. *Ios.* Nam quid peccaui, aut commerui? an quia

Non prorsus iniusta obsequor? *Dimeter Iambicus.*

*Seph.* Quid ais uenefice? isthuccine tu me rogas: *Trimetri.*

Qui me, et herum, et familiam dedecoras? uel fuga

≤line=570≥ Tua id tibi, quod quaeris, respondeat. quid hoc

Loquitur pallium? *Pot.* Eho propudium: qui me stipitem,

Haud hominem censes. etiam sperasti inficias

Tantum ire posse nefas? adeone te neque

Pietas, neque ius et aequom, in officio, improbe,

≤line=575≥ Continere potuere? *Seph.* Vide, impudentia quid facit,

Et praeceps cupiditas? *Pot.* Proch ingratitudinem,

Dijs hominibusque inuisam. *Seph.* Ingrato homine nihil

Quidquam scelestius. nimio praestat mortuum

Quam ingratum esse. *Ios.* Istam caui turpitudinem

≤line=580≥ Sedulo. *Pot.* Parum est cauisse, non cauere. *Ios.* Nil

Ego peccaui: nisi peccare est, hero magis

Fidum esse quam sibi. *Pot.* Quomodo sacerrume?

Fuisti, non es fidus. tum beneuolentiam

Expertus es: meam nunc iram senties,

Quando huc prouocas. 585 *Monometer trochaicus.*

*Seph.* Aequom est, gratiam qui ferre nescit, offensam uti

Ferat. *Ios.* Here, ut seruom inculpatum usque gesserim, domumque
*Tetrametri catalectici.*

Vt commodis haud aspernandis auxerim tuam, isthuc

Et ipse conscius testabere: ita ut, siue introires,

≤line=590≥ Gaudio fruerere tecum, seu prodires foras. *Pot.* Ridiculum:

Verbis soluere postulas, quod re malefeceris? *Trimetri.*

*Ios.* Si quidem malefeci. *Pot.* Si quidem? conatus mihi

Pro facto est. *Ios.* Tot iam annos tibi seruio, an tibi unquam a me
ulla *Tetrameter catalecticus.*

Est orta iniuria? *Pot.* At id restabat scilicet. *Trimetri.*

≤line=595≥ *Seph.* An non est haec magna satis tibi? Quisquam ne ita

Animo est omisso, tantam ut contumeliam

Ferat? *Ios.* Casus humanos qui norit. *Seph.* Impudens,

Hocne euenire maius, aut grauius potest?

*Pot.* Iam parce, sodes, coniunx. heus lorarij.

≤line=600≥ *Ios.* Here, per clementiam tuam te oro. *Pot.* Satis

Iam satis Ioseph, spectata erga te mea

Est clementia. *Seph.* Satis et ipsa periculi adij.

*Pot.* Faxo haud dicas, nactum esse, quem derideas.

*Lor.* Quid uis here, aut quid imperas? *Pot.* Abducite

≤line=605≥ Hunc intro. *Lor.* Quem’nam? *Pot.* Ioseph. *Ios.* Siccine
mecum agis?

*Seph.* Patiundum est. *Pot.* Meritoque id tuo. quom, quae non licent,

Haud ueritus patrare, tolera quae non libent.

*Ios.* Si deliqui, nullam caussam dico here. sed etiam atque etiam
*Tetrametri catalectici.*

Vide quaeso, quae in tuos exempla familiareis statuas,

≤line=610≥ Nam deinde caussae quaelibet suffecerint uxori, aut

Alij, si quis cui seruos ex sententia non sit satis: *Acatalectici.*

Occasione tantum opus fuerit leui. *Seph.* Tun’ me scelus

Tam diri ausis facinoris insimulare? *Pot.* Rapite *Trimetri.*

Inquam, atque auditin’? quadrupedem constringite.

*Ios.* Nunc tandem apparet, amorem qui uocatur et uidetur 615
*Tetrameter catalecticus.*

Stultis, eum haud amorem esse, sed odium. *Seph.* Odiosus es: tace, ac
*Acatalectici.*

Sequere infelix. *Ios.* Infelix est, non qui accipit, sed qui facit

Iniuriam. pulcrum est, fidei, uel mortem obire gratia.

*Seph.* Enimuero, si uir sies, dignum hic iam supplicium luat.

≤line=620≥ *Pot.* Nimis iracunde. Censen’ repperire posse ullum seruom,

Vitio qui careat? an quia non delinquont herae? *Seph.* Eho Potiphar,

Aut tu morere, aut sceleratum illum pro meritis perde: exemplo uti *Sic
Homerus Iliad. 3.*

Sit, ne quis posthac temerarius, herili ausit pudicitiae

Insidiari. *Pot.* Ohe uxor, ne saeui tantopere. *Seph.* Quin tu parum

Perspexisse mihi eius uidere audaciam. 625 *Trimeter.*

Ita me Dij ament, ut uideo ineptam lenitatem nunc tuam, *Tetrametri
acatalectici.*

Et facilitatem prauam: dimissurum eum credo, quo suam

Etiam sic exaedificet inchoatam perfidiam. *Pot.* Inscitia est,

Nimium irae credere, quae nescit modum. post statuam. *Seph.* Non tu
illum

Capitis potius, quam te perdas, et familiam? 630 *Trimetri.*

Equidem cupio misera, in hac re iam defungier.

Sed quae spes est, illum fore frugi? num pudor

Corriget? at iam depuduit. aetas grandior?

At ea, nunc ut fit, semper addit nequitiam.

≤line=635≥ Quisquis semel degenerauit, nunquam bonus.

*Pot.* Nescias uxor. multa accidunt mortalibus

Saepe in uita, atque aetate agunda, quae uolunt,

Quae nolunt. *Seph.* Improbitas alia aliam trahit.

*Pot.* Hem, quid’nam hoc rei? quid haec uolt improbitas sibi?

≤line=640≥ Abi intro, ego quid facto siet opus uidero.

## ACTVS TERTII SCENA II.

*Iambici tetrametri, catalectici.*

*Potiphar.*

Vae misero mihi: quanta spe decidi? hoccine de improuiso

Mali mihi obijci tantum? o tempora, o mores. quid iam

Credas, aut cui credas, quem’ue fidelem habeas, nescias. adeo

Exulceratissumo iniquissumoque hoc saeculo, sunt

≤line=645≥ Fermentata omnia, fides, fidelitas, amor, pietas,

Amicitia, sodalitas, officia, beneficiaque

Omnium omnia. sese omnes amant, sua quaerunt, sibi bene esse

Volunt solis. heu me infelicem: siccine dum ego tua fretus

Fide, domo absum demens, regi inseruiens, Ioseph,

≤line=650≥ Tu interea rem tuam curasti, et me in tantum coniecisti

Mali? quem ego semper pudore et liberalitate

Prae caeteris retinui. quo uicissim, omnibus e seruis,

Heri nemo obseruantior fuit semper. quae nunc res

Repente mores uertit tuos, uirtutem uti lubidini

≤line=655≥ Iam posthabeas tuae? an qui serui sunt, dimidio mentis

Capti sunt, ut nonnullorum est sententia? nam alioqui

Non est uerisimile, neque inducere in animum meum queo,

Tantam uirtutem tam subito degenerare potuisse.

Frugi, usque frugi est. sed quam mira rari pectoris erat

≤line=660≥ Praesentia? quae constantia uultus? quam ingenua modestia? at

Res est pauida et clamosa, mens sibi male conscia forsan illum

Atque hanc quispiam lusit dolis. sed qui tacet, fatetur.

Atqui genuina uirtus, innocentia fidit sua.

Illi uerbosi sunt, qui turpia facta oratione

≤line=665≥ Dissimulant. et uerecundiam eius noui, liberalem,

Et reuerentem mei. ac quom cogito, haud scio an, quae dixit

Vxor, sint uera omnia. quin nonnullum mihi scrupulum odio

Illo iniecit suo. multa saepe uerbis exagitantur,

Quom res secus habeat. Tum fieri solet, ut qui ipsi iniuriam

≤line=670≥ Fecere, expostulent. Iam, ut sit ita, peccatum magnum fuerit,

At primum. nemo sapit omnibus horis, nec ita sum calidae

Iuuentae immemor, aut tam imperitus rerum, ut quid amor ualeat

Nesciam. mea potius culpa est, qui nimium lubricae eius

Dederim aetati licentiae: cui tuta etiam timenda

≤line=675≥ Sunt omnia. si eum occido, seruom perdo, qualem haud temere

Iterum inuenero: per quem plurima mihi commoda contigere.

Tum autem, Deum eius metuo, quem mihi per eum usque sensi

Esse propitium. Illud existimo esse humani ingenij potius,

Vt includam, dum deferuescat aetatis calor: ne

≤line=680≥ Posthac idem queat, tamen usus mihi ex eo non pereat. hunc
unum

Hactenus expertus sum fidelem seruom, heriliumque rerum

Amantem. multa qui bene fecit, eius errorem ferre

Aequom est. iuuenis est: corrigi pensarique potest, quod iam

Mutari non potest. Satis profecto mali est ei, qui et

≤line=685≥ Seruos et peregrinus, et uinctus est simul. Itaque corrigendi

Quod deliquit, si deliquit, spatium dabo. Mansuetudine *Acatalectici.*

Et clementia nihil homini melius in uita. Caeterum

Non usus est, me illi temere aperire. Eho, ubi estis uos? foras

Agite huc, corruptorem isthunc seruom meum Ioseph educite.

## ACTVS QVARTI. SCENA I.

*Iambici tetrametri, acatalectici.*

*Lorarij. Potiphar. Ioseph.*

≤line=690≥ Adsumus here, si quid nos uis, impera. *Pot.* Age tu, huc
procede bone uir,

Lepidum mancipium meum. Iam, ubi loci fortunae sient tuae,

Facile intelligis. equidem efficiam, ut, qui fueris apud me, et quis
prius,

Scias: quando ego te uideo immutatis moribus esse, atque ingenio

Ingrata atque irrita omnia habere, quae benefecimus tibi.

≤line=695≥ Tu’ne pudicitiam potuisti tentare herilem? *Ios.* Ah. *Pot.*
Quid mihi

Respondes? quid nunc sic taces? *Ios.* Quia me eloqui indignum est,
here.

*Pot.* At tu factu esse indignum, cogitare debebas, scelus.

Caeterum, equidem nondum spem omnem salutis abieci tuae,

Ioseph: proinde quo te ad frugem recipere queas, uinculis

≤line=700≥ Tibi domare lasciuiam contentus ero, grauiora merito,

Pristinae id uirtutis respectu tuae. Abripite eum in carcerem,

Tanti ut sceleris poeniteat. *Ios.* Here, animum istum laudo, atque amo
tuum:

Quo usus benigno, et amico sum, dum licuit: nunc dum non licet

Mihi, ut possum fero. at abripite sane: confido fore,

Vt res me ipsa reducat aliquando in gratiam. 705 *Senarius.*

*Pot.* Non mihi negotium hoc uolgaribus dolet modis: sed *Tetrametri
catalectici.*

Quid me frustra cruciem? quid me afflictem? quando iam infectum

Fieri haud potest. casus humani communes sunt, non mihi

Primo, neque soli, nec solus adeo hicce accidit. in re (ut aiunt)

Mala, bonus animus dimidium adimit mali. 710 *Senarius.*

## ACTVS QVARTI SCENA II.

*Tetrametri catalectici, tum Iambici, tum Trochaici.*

*Lorarij. Ioseph.*

Quid isthuc quaeso Ioseph est negotij? siccine te *Iambi.*

Subito miserum aedibus eijcier in carcerem? *Senarius*

*Ios.* Non in carcerem eijci, sed carcere dignum admittere *Trochaici.*

Aliquid, miserum est. saepe uincula probis iuxta atque improbis

≤line=715≥ Accidere. dum ne ob malefacta patiar, parui aestumo.

*Lor.* Dixisti honeste, Ioseph: uerum huic dolor adest honesto.
*Iambus.*

*Ios.* Est qui cito corrigere et mutare potest laetis tristia,
*Trochaici.*

Deus: cui nota est caussa calamitatis, et ueritas rei. et

Vt peruiuam in his ad summam usque aetatem, tamen breue

Spatium est perferundi miseriam. 720 *Dimeter trochaicus.*

*Lor.* Sapis, qui nec, praeter quas carcer habet, addas molestias:
*Iambi.*

Et quas habet, recte feras. *Ios.* Nam si me afflictem, quid mihi

Lucri sit? nonne eadem sunt ferenda? nolenti tamen? *Trochaici.*

Quodcunque Deus ille facit, ferundum est aequo animo: cui

≤line=725≥ Pugnare, et frustraneum, et impium iuxta est. Inscitia

Est uero, gratis malum esse uelle, quom liceat bono.

*Lor.* Verum. Proin obdura, rebusque te serua secundis. *Iambus.*

*Ios.* Equidem semper ea uolui, et feci, ut non modo secunda mihi
*Trochaici.*

Sperare, sed aduorsa contemnere queam. *Lor.* Dij uostram fidem,

≤line=730≥ Hominis ingenium constans, ac praesens. lacrumas excussit
*Iambi.*

Mihi, miseretque me eius. hoc nemo fuit commodior

Semper: nec ad herilia negotia quisquam attentior. cui

Domus parebat tota modo. ehem, quo redactus subito

Est? ut mortale nihil florere diu potest. *Senarius.*

## ACTVS QVARTI SCENA III.

*Trochaici tetrametri catalectici.*

*Ioseph.*

≤line=735≥ Pro summe Deus, autor, rectorque omnium, et mundi arbiter:

Quem tandem grauibus laboribus statues modum meis?

Perpetuo tenore, aduorsis succedunt aduorsa mihi.

Aspicis haec Deus: nam te nihil fallit. domi grauem

Pertuli fratrum inuidiam diu, immerito meo, a quibus

≤line=740≥ Etiam caedi destinatus, uerum praesenti tua

Seruatus ope, ab eis uenditus, dulcem patriam exilio,

Libertatem seruitute commutaui auream. sed haec,

Tua benignitate, leuia expertus sum satis: quasi

Me ita fratrum odio liberatum uolueris. ecce autem, res noua

≤line=745≥ Orta est porro: quae omneis mihi rationes conturbauit, et

Extremam in sortem coniecit simul, o Deus. at pro fide,

Continentiaque, hoc praemij fero? Sed ne me poeniteat

Fuisse pium. sic praestabat, quam perpetua domi dissidia

Conflasse. ego solus quom sim, facile hanc pertulero iniuriam,

≤line=750≥ Qui grauiorem olim tuli. quid enim faciat aliena, quom

Ipsi in me fratres ad eum saeuierint modum mei? caeterum,

Qui me ab ijs eripuisti Deus, tute uiam inueneris:

In te omnis spes est mihi: saepe qui, re gesta pessume,

Gesta ut sit probe facis. fortasse et sic mihi tua

≤line=755≥ Consulis bonitate, tutus ab impudica ut sim. sequor,

Quo me tua sancta uoluntas uocat. addam et hanc tolerantiam

Superioribus. quid mihi refert Ioseph esse nomen, nisi

Factis probo? homo sum, humanis natus casibus obnoxius:

Cui nihil recusandum, quod communis fert conditio:

≤line=760≥ Neque grauius ferundum, quod uitari non potest.

CATASTROPHE.

## ACTVS QVINTI SCENA I.

*Trochaici tetrametri catalectici.*

*Hanno.*

Nae alba iam raraque in hominibus auis, fides et gratia

Est. quarum locum, perfidia ingratitudoque obtinent.

Ita bonis intermorientibus moribus iam, affatim

Succrescunt mali, magis ac magis indies: posterioribus

≤line=765≥ Semper deterioribus. haec mihi ex ipsa adeo re incidit

Cogitatio, dum concaptiui in mentem uenit mei,

Ioseph Hebraei. quem ego in tam aduorsa, aut euorsa potius,

Miserum fortuna, tantum temporis interuallum male

Gratus deserui. cuius me poenitet nunc, et pudet:

≤line=770≥ Miseretque eius. qui mihi in contubernio nuper carceris,

Qua non comitate sermonis, qua non ministerij

Sedulitate leuauit miseriam? quam solerti mihi

Coniectura, insomnij aperuit ueritatem? Visus ut

Forte per quietem eram, triplicem uidere palmitem

≤line=775≥ Botris oneratum; grandibus iam, et uindemiae idoneis:

Quibus a me resectis, expressisque in poculum regium,

Mustum regi offerre bibituro: pergratum ei officium

Retuli ad ipsum anxius. ille, bono protinus animo iubet

Esse, portendique pristinae intra triduum mihi

≤line=780≥ Dignitatis restitutionem. quod Vinum Deus

Exhilarandis creauit animis, solandisque laboribus,

Quo et amicitia conciliatur, diluitur inimicitia

Mortalibus. at te (inquit) obsecro Hanno, memineris mei,

Quom bene erit tibi: redde operam mihi apud Parhonem, carcere

≤line=785≥ Eximundum ut cures: quo detrusus sum, nulla mea

Culpa, neque merito. sed furtim Hebraeo huc abductus solo:

Dein, ob innocentiae studium, indigna haec nocentium

Sustineo supplicia: sed cessatum a me usque adhuc fuit,

Captanti semper opportunitatem: ita, ut fit, iam duo

≤line=790≥ Effluxere anni. simul secunda fortuna ebrio,

Aduorsae obliuio, illiusque mihi obrepsit securitas.

At nunc eam pensasse utcumque tandem negligentiam,

Sane uolupe est. atque ea quidem iam obtulit se occasio,

Vt non sine numine, uel hanc nunc, uel tunc obliuionem illam

≤line=795≥ Contigisse, credere sit. Sed quid cesso etiam adire eum,

Hoc ut tanto tamque insperato quam primum gaudio

Impertiam: lubentioremque faciam, quam lubentia est.

Aperite ocyus hoc: heus, ecquis he‹c est? ecquis audit?

## ACTVS QVINTI SCENA II.

*Tetrametri trochaici, catalectici.*

*Puer. Hanno. Gulussa.*

Hoc

Quis pultauit ostium? *Han.* Qui tibi proxumus astat. nuncia

≤line=800≥ Vt prodeat Gulussa foras: est, qui illum conuentum esse uolt.

*Pu.* Nihil aliud dicam? *Han.* Vt uenire properet, ne in mora mihi

Siet, ita res est. *Pu.* Fecero. *Han.* At iam factum oportuit: uola.

*Gul.* O salue mi Domine. *Han.* Et tu multum salue, Gulussa mi.

Sed Ioseph iam huc, ex praecepto regis, producto est opus.

≤line=805≥ Maxumam cui laetitiam et triumphum adfero, aduentu meo.

*Gul.* Optume factum, et gaudeo. nam illi faueo iuueni: quem ego

Esse scio honore quouis dignum. *Han.* Est sane: at nunc matura. ita

Facto opus est. *Gul.* Curabitur.

## ACTVS QVINTI SCENA III.

*Trimetri Trochaici, catalectici.*

*Hanno. Ioseph. Gulussa.*

Nulla est conditio tam desperata, quae

≤line=810≥ Non in melius, quom Dij uolunt, cito

Restitui queat. quod de me adeo cuiuis

Facile est noscere: qui nihil sane minus,

Atque pistorum ille praefectus, reus

Peccati in dominum meum regem, illo in crucem

≤line=815≥ Acto, ego clementia eius pristinae

Dignitati restitutus uiuo tamen.

Sed quem uolui, eccum. Ioseph, te plurimum

Saluere iubeo. *Ios.* Salue Hanno: isthaeccine

Est fides? *Han.* Peccaui, fateor: uincor: at

≤line=820≥ Nunc, quando tibi Deus et uirtus tua

Reditum et restitutionem in meliorem statum

Aperuit, tuae fuerit sapientiae,

Magnitudinisque animi, quod accidit,

Obliuisci: quod instat, curae habere. ita

≤line=825≥ Aequom ac dignum alijs factis tuis feceris.

*Ios.* More hominum fit Hanno, ut miserorum, male,

In foelicitate capiat obliuio.

At ego illud, scio, quam doluerit cordi meo.

*Han.* At nunc gaude, mi Ioseph. *Ios.* Quid gaudeam?

≤line=830≥ *Han.* Equidem iam te fortunatum fecero.

*Ios.* Isthuc Deo in manu est, ubi dignabitur.

*Han.* At, sine controuorsia, Ioseph, Dij

Te omnes adiuuant. *Ios.* Ita uelim: sed nihil

Sentio etiamnum. *Han.* Faxo ergo ut sentias.

≤line=835≥ *Ios.* Quin dic, quid tandem est bonae rei? *Han.* Accipe
hem,

A Parhone rege missus sum modo,

Vt te adducerem. *Ios.* Hem. *Han.* Ne uerearis. bono

Animo es. Dij te, Ioseph, seruatum uolunt.

*Ios.* Obsecro num nam ludis tu nunc me? *Han.* Egon’

≤line=840≥ Te? quamobrem? *Ios.* Nescio: sed qui isthuc credam ita

Esse, mihi dici uelim. *Han.* Dicam tibi.

Rex gemini sibi obuersati insomnij

Confusus portentosis ambagibus,

Cunctis diuinis ac coniectoribus,

≤line=845≥ Et quotquot tota Aegypto sapientia

Praestant, consultis frustra, ut cui nihil

Explicare quidquam possint, quom magis

Inde etiam consternaretur, de tua

Et opportune maxume sapientia

≤line=850≥ Suggessi: quondam ipse quam expertus fui.

Quare huc te accersitum, iussit ire me,

Eiusdem quo beneficij, cuius mihi

Olim, nunc item ipsi facias copiam,

Perpetuo sic eum deuincturus: simul

≤line=855≥ Et libertatem, et nobilitatem ex eo,

Et gloriam tibi, et rem pariturus. *Gul.* Bene, ut

Me Deus amet, factum gaudeo. *Ios.* Dic, bonan’

Mihi fide isthaec uerba dixisti? *Han.* Bona.

Non mihi credis? *Ios.* Deus supreme, iterum

≤line=860≥ Mihi natus uideor, si uera praedicas.

*Han.* Ita me amet, quam ego amo, ut haud mentior tibi

Ioseph. *Ios.* Deus tibi oro semper omnia

Optata offerat. eamus: duc me ad eum obsecro.

*Gul.* Isthuc Deus bene uortat. *Ios.* Ita spero quidem.

≤line=865≥ *Han.* Fac modo animo praesenti ut sis. *Gul.* Quin caue

Mi Ioseph, ne committas nunc, ut tibi

Ipse defuisse uideare. quod quidem

Ita diuina occasione, atque indole

Ista tam egregia, iuxta indignum foret.

≤line=870≥ Bene gerundae rei facultatem datam

Amittere, dementia est. *Ios.* Faciam sedulo.

*Han.* Eamus iam ergo. *Ios.* Atque aliquanto lubentius,

Quam quidem huc accessi. O Gulussa, Vale.

Gratias habeo atque ago merito maximas

≤line=875≥ Tibi, uicissimque, ubi quid usus uenerit,

Bene faxo lubens. *Gul.* Benigne dicis: Vale,

Atque salue, Ioseph, ac bene rem gere.

Oh: quid est quod nunc malim, quam quod iam huic

Euenire intelligo: e paedore sic

≤line=880≥ Ad benigniorem tandem sortem uti

Euehatur, uirtus ita ut meretur eius?

Nam si haec regi interpretetur somnia,

Vt fecit concapteiueis antehac suis,

Et libertatem ei, et opes, et gratiam,

≤line=885≥ Cumulate partum iri scio. Quod reliquom est,

Spectatores, qui uirtutem ducitis

Maxumi, aequom est Ioseph gratia,

Vos dare plausum postremo in comoedia.

Omnis uni Deo gratia et gloria.



# Back



Typis Ioan. Graphei.

