# Front

/

TRAGOEDIA

ESTHER, AUTORE Pe-

tro Philicino, Canonico

Binchiensi.

Γρηγορίου τοῦ ϑεολόγου.

οἷα πρὸς ἄλλου μὴ παϑεῖν ὅλως ϑέλεις,

τοιαῦτα καὶ σὺ μηδὲ δρᾷν ἄλλῳ ϑέλε.

/spes alit agricolas/

ANTVERPIAE,

In aedibus Ioannis Latii.

M.D.LXIII.

Regio privilegio cautum est, ne quis praeter viduam et haeredes Ioannis
Steelsii, tragoediam Hester conscriptam per Petrum Philicinum, proximo
triennio imprimat, aut alibi impressam distrahat, sub poenis in
dyplomate regio comprehensis, et subsignatis: concess. 18. Iunii. an.
1562.

Bourgeois.

CLARISSIMO

DOMINO, ET AMPLISSIMO

Praesuli Gerardo ab Hemmericourt Epis-

copo Sancti Audomari recens inau-

gurato, et Abbati Divi Ber-

tini, Petrus Philici-

nus S. D.

Tua iamdudum mihi perspecta et passim dilaudata humanitas me inuitauit,
Praesul venerande, ut te alioqui occupatissimum meis scriptis ausim
interpellare. Praedicaris enim et vere praedicaris in sinu habere omnia
philtra, quibus praeclare nata ingenia in amorem tui possint succendi,
raras ingenii dotes, lectissimos mores et praestantem eruditionem. Inde
adeo factum est ut te semper et suspexerim et cum primis coluerim
saepiusque omnibus vestigiis disquisierim occasionem, qua animi erga te
mei propensam inductionem et studium approbarem, cum tandem submonitus
sum ab amicis unam Esther Tragoediam, ante annos duodeviginti a me
scriptam et nuper ab incendio hostili vindicatam, mihicum pulvere et
blattis colluctari. Itaque studiis meis plusculum otii suffuratus,
excusam resumpsi in manus, recognovi perfunctorie, auxi etiam nonnihil
ac typis expressam ad te mittere nihil veritus sum. Neque vero is sum,
qui in tam sterili et pene lubrico argumento, honoris ambitu laborem aut
in simpulo (ut aiunt) fluctus moveam, sat est mihi, si meum amorem
meamque erga te observantiam probari tibi intellexero. Equidem statueram
hoc potissimum tempore longe exulceratissimo ac turbulentissimo, nihil
omnino evulgare, quando omnia sic passim fervent dissidiis, ut res
humana ad Scythicam videtur barbariem tendere, quando sunt tam morosa,
maligna ac praecipitia hominum iudicia, ut alias nunquam magis.
Expugnavi tamen hoc meum tandem hortantibus amicis pervicax consilium,
mihique ipse displicere malui, quam eorum deesse voluntati. Malui
videlicet periculum existimationis adire quae est ingenii mei indoles,
quam committere ut officium aut opera mea a quoquam desideraretur. Quare
in hoc sequutus animi mei rationem ac iudicium, in tanta inopia
interpretum, sequutus historiae filum cum Iosepho, pleraque expendens
non ad Critolai libram, sed ad vulgarem trutinam, ingenue praestiti,
quod potui, non ignarus, ut Deo, ita bonis omnibus acceptum esse, quod
fit pro viribus. Atenim licet non nesciam Tragoediam esse
comprehensionem fortunae heroicae, et res continere minime quotidianas,
ob idque tonitrua, et tempestates concitatae dictionis requirere, eas
tamen non magnopere affectavi, magni probans illud Euripidis, τὸ μὴ
σαφὲς, μὴ σοφὸν, tamenetsi nec Tragici poetae semper alta petunt, sed
subinde etiam humi repunt. Amani tantum, ut ἀλαζόνι et furibundo,
orationem hiantem, concitatam et vibrantem fere adscribo. Porro si quis
miretur cur Assuero regi orationem paulo nervosiorem et nonnumquam
sententiarum gravitate exuberantem, attribuam, sciat ille me sequutum
Plutarchum et Suidam, autores apud Graecos iuratissimos: quorum ille
tradit Artaxerxem hunc nostrum (nam binominis erat) naturae benignitate
ac studio, existimationem mansuetudinis et clementiae fuisse
consequutum. Hic vero, velut per transennam, ostendit eum et doctum et
doctorum virorum fuisse candidum admiratorem liberalemque Patronum. Non
abs re fuit unam ipsius epistolam subiicerer, ex qua velut ab unguibus
leonem, ipsum aestimare liceat. Extat apud Suidam.

βασιλεὺς βασιλέων μέγας Ἀρταξέρξης Υστάνῃ ῾Ελλησπόντου ὑπάρχῳ χαίρειν.

῾Ιπποκράτους ἰητροῦ Κῴου ἀπὸ Ἀσκληπιοῦ γεγονότος, εἰς ἐμέ ἀφῖκται κλέος
τέχνης. Δὸς οὖν αὐτῷ χρυσὸν, ὁπόσον ἂν βούληται, καὶ τἄλλα χύδην, ὧν
σπανίζει, καὶ πέμπε πρὸς ἡμέας. ῎Εσται γὰρ ἰσότιμος τοῖσιν ἀρίστοισι τῶν
Περσέων. Καὶ εἲ τις ἄλλος ἐστὶν ἀνὴρ κατ’ Εὐρώπην, ἀγαϑὸς, φίλον οἲκῳ
βασιλέως τίϑεσο, μὴ φειδόμενος ὄλβου. ῎Ανδρας γὰρ εὕρειν δυναμένους τὶ
κατὰ συμβουλίην, οὐ ῥάδιον. ἒρρωσο.

Latine sic utcumque reddi potest atque in istiusmodi verba converti.

Rex regum magnus Artaxerxes, Hystanae Hellesponti praefecto, gaudere.

Hippocratis medici Coi, Asclepio prognati, ad nos fama artis pervenit.
Quare subministra ipsi aurum quantum cupit, aliaque abunde, quorum
indigent, et ad nos mitte. Erit enim honore par principibus Persarum
viris. Quod si quis est alius praeterea vir in Europa praestabilis et
laudatus, hunc amicum regis domui redde, nihil parcens pecuniis. Viros
enim invenire eiusmodi consilio et prudentia pollentes, haud proclive
est. Vale.

Iam vero in aliis sic studui servare decorum, ut interim non ita multum
recedam, neque in Choris abludam ab historiae contextu, quae me iudice,
ut omni ex parte pulchra est, ita multa habet symbolica, unde sensus
arcani, coelestique odore fragrantes, salubri cum voluptate, duci
prossunt. Nam ut Aman diaboli typum gerere convenientissime videtur, sic
Mardochaeus Christi imaginem adumbrare, ac repraesentare videri potest.
Ut enim ille appensus est gabalo, quem Mardochaeo paraverat, ita
diabolus fuit in cruce victus et elisus, quam per suos satellites
Christo domino nostro paraverat. Domum tandem Amanis et latifundia
possedit Mardochaeus cum Esther: ita Diabolus sua domo exactus, et
dominatu, fortiori suberveniente cessit. Quid etiam formosa Esther?
Nonne virginis Deiparae figuram prae se tulit? ut quae triste mortis
decretum, gladiosque in suae gentis perniciem districtos, in ipsum
caedis autorem depulit proque certa desperatione subitam salutem ac
triumphum invexit? Sed et, si quis confideret eius aequitatem ac
modestiam, in admirationis aestum rapietur. Nam in regiam tracta, et
diademate redimita, non insolescit, non delitiis frangitur, non
honoribus intumescit, nec sibi, sed aliis regina est. Non laetata sum
inquit, a die qua huc translata sum. Vera est haec hominis Christiani
vita, quamplurimis prodesse, voluptatem despectam habere, et nullo loco
numerare, atque in carne praeter carnem vivere. Rursus Mardochaeus docet
misericordiam in proximum studiose exercendam. Adoptarat enim sibi
Esther neptem, omni praesidio humano destitutam, in filiam. Itaque
factum est, ut opus pium et operosa pietas (verba sunt Ruperti) pium
habuerit inspectorem deum et favorabilem. Ad haec in eodem erudimur per
afflictionum tolerantiam, iter esse ad veram foelicitatem. Proinde si
quem patria pulsum premit Tyrannis, hinc solari potest sua tristia fata.
Si quis laborat ex invidia, si paupertate grauatur, si ignominia
pungitur, hinc praesentem medelam potest mutuari. Si quis denique in
imam sit deiectus conditionem, hunc alacriter sequatur, sic fiet, deo
duce, et auspice, ut tandem evadat ad summa, omniaque festa et laureata
experiatur. Atenim vereor ne hodie plerique plumbei simus magis quam
aurei ut qui in fornace rerum adversarum liquescamus, non exploremur ac
purgemur. Antidotum nobis vertimus in venenum. Aversamur doloris atque
aerumnarum absynthium, quod nostrae salutis vindex et assertor nobis
propinavit in cratere philothesio et cum Amane delitiis, voluptatibus,
honoribus delibuti, vel potius dementati, pro vere iucundis amplectimur
mellita venena, proque stabilibus, consectamur inania bonorum
simulachra. Equidem vereor anxie, ne ut olim Amanem, ita et nos
repentinum involat exitium, interitusque procellae similis, (nisi cito
ad asylum poenitentiae confugiamus) irruens, funditus everterat.
Impietas enim nunquam longos habet successus, sicut satis testatur et
ille Senarius :

Nulla improborum stat diu foelicitas.

Caetera quae oratione, nec opportune, nec tempestiue exprimi possunt,
Timanthis illius pictoris exemplo, silentii velamento contecta
praetermitto, ne modum epistolarem excedere videar. Itaque hoc opusculum
exile et tumultuarium, Antistes optime, boni ut consulas, rogo. Non
illud tuae Celsitudine comparo, sed tuo destinatum patrocinio comitto,
et quasi in clientelam trado, ut tui nominis splendore illustratum et
lenocinio praelitum, in manus hominum commendatius ac plausibilius
exeat. Bene vale Praesul amplissime et perge laborantes utroque cornu
cum pietate literas in gradum restituere, atque de mea ergate
observantia, summa, ima iuxta omnia tibi polliceri aude. Binchio
Hannoniae, pridie Calendas Novembres anno, 1562.

Tuus Cliens addictissimus PETRVS Philicinus, alias Campsonus Attrebas.

**Prologus in Esther**

Salvete ad unum omnes, viri humanissimi

Et si placet, nobis silentium date:

Ponite screatum, fabulas, susurria,

Ut quid velim, porro eloquar compendio.

In pulpitis his agere statuimus, Dei

Subnixi ope, ex hagiographis tractam libris,

Tragoediam, Esther nuncupatam: quam modis

Conatus est poeticis adstringere

Noster didascalus, sequutus classicos,

Virtutis omnifariae autores, simul

Sacros sacratae Antistites sapientiae.

Musas suas servire qui cultissimas

Fecere, tum Dei vehendis laudibus,

Tum illustrium gestis celebrandis virorum.

Nam versus amoenius docent, sublimius

Sese efferunt, caeleste spirant Numine

Acti undique illectant, tonant et fulminant,

Splendore verborum decori argenteo, et

Sententiarum copia mirabiles.

Tum ut fortius Carmen vibrat feritque pectora,

Ita et magis delectat, et tenacius

Inhaeret animis, quam soluta oratio.

Nam mens, ut auris, amat suam symphoniam.

Iam a recta amussi forte si quid discrepet,

Si in dramate hoc, quid excidisse humanitus,

Mancum, solutum, exile, picturatius

Videbitur, quae humanitas et facilitas

Vestra est, benigne interpretabimini: suis

Haec scripsit autor alumnulis rudioribus,

Cupiens eos ad altiora attollere,

Captos adorea actionis scenicae.

Maiora post hac proferemus specimina, et

Expressiora: si aequitatem atque studium

Vestrum, fuisse constiterit hic candidum.

Favete linguis, et procul vestris gravem

Excutite torporem ab animis, recludite

Aures ad acroamata spiritalia.

Et Periochen accipite paucis duplicem.

**Argumentum. Oratione pedestri conflatum ex A. Sabellico
historiographo.**

Erat Amanis autoritas apud Artaxerxem, non parvi ponderis. Perpulit is
regem, ut uno die, iusserit omnes Hebraici nominis, in suo regno, ex
composito interfici. Ceterum Esther, eadem tum gente orta, in Artaxerxis
uxorem fuerat recepta, quae suae gentis periculo commota, non leges, non
regis edictum reverita, quem prohibebatur adire nisi accersita, adiit
tamen, suorumque excidium deprecata, non solum pii voti compos facta
est, sed etiam edictum revocavit, et Amanem, cuius suasu et impulsu,
fuerat id periculum Iudaeis conflatum, brevissimo spatio, in crucem
sustulit, quam ille nominatim Mardochaeo, puellae avunculo, paraverat.

**Aliud argumentum constans senariis.**

Acceperat regni torique, in foedera

Esther puellam, repudiata Vasthide,

Rex Assuerus. A quo, Aman nefarius

Evectus ad summos gradus primarii

Honoris, occoepit odiis feralibus

Senis flagrare Mardochaei, debitis

Quod non decoraretur ab eo honoribus.

Tandem furens velut citata vipera,

(Collecto in hoc prius favore regio)

Stato die, cum Mardochaeo funditus

Delere totum immiti Apellaeum parat

Ferro genus, per singulas Toparchias.

Sed providentia aeviterni Numinis,

Evicta precibus, et fide Esther fervidis,

Quod eis struebatur malum, in caput impium

Refudit, ac tristem subactus in crucem

Aman, Palaestinos periculo eximit.



# Main



## 1. Personae sive interloquutores huius dramatis.

Assuerus, qui et Artaxerxes, rex Persarum.

Mardochaeus, Iudaeus.

Esther, alias Edissa regina, neptis Mardochaei.

Aman princeps, Amalechites.

Zaressa, eius uxor.

Scribae regis.

Atach Eunuchi.

Harbona

Magi duo.

Filii Amanis.

Lictor.

Nuntius.

**Chorus Iudaearum.**

**Chorus Susianarum.**

## 4. Actus primus

*Mardochaeus solus*

Vere dei iudicia, abyssum esse cecinit

Psalmographus. Nam tristium pondus premit

Nos calamitatum multiplex, neque levius,

Sed in dies fit auctius: aliis omnium

Quum adsit bonorum luculenta copia.

Ut taceam enim de servitutis nunc iugo,

Quod iamdiu nos atterit gravissime,

Ardere inexpiabili coepit odio,

(Ut video) Aman nostri: Ille Aman, inquam, impius

Portenta qui exerte coli iubet Deorum,

Qui se gerit terrestris instar Numinis,

Heu parturit, quod pariet in nostrum caput:

Nisi Dominus, qui saepe iniqua dissipat

Consilia Principum, sua nos protegat

Manu. Quod, ut faxit, rogo enixissime.

Necessitatis vim sequemur interim,

Mortalia aequum est accidere mortalibus.

Nimis superbum sit, parem agere cum Deo

Nos velle vitam: Terminum aerumnis semel

Mors demetens vitam, ut graves spicas, dabit.

Quin et per ipsas lucet aerumnas decus

Virtutis, ut de nocte lampas amplius,

In nationis perfidae meditullio,

Sic rutilat ignibus magis carbunculus,

Sic fit ligonis dente ager feracior,

Pedibus crocum pressum venit foelicius,

Et balsamum tundendo fit fragrantius,

Fagusque tonsa latius diffunditur.

A patriarchis et prophetis scilicet

Tritam prius gradimur viam, asperam quidem

Illam, sed ad culmen beatitudinis

Ducentem. Aiunt vulgo mea sententia, haud

Male. Qui cupit mel, huic ferendas esse apes.

Iob impios in pace plena vivere

Cernit, pios uri igneis fornacibus,

Hostis rapit, Satan ferit, non imputat

His Iob, sed ipse laudat autorem omnium,

Quae, inquit, Deus dedit, suo iure abstulit.

Nil itaque, culpam praeter, hic mali potest

Accidere sapienti. Malum est admittere

Dignum flagris aut carcere, at non perpeti.

Non dantur aeterna otiosis praemia,

Illa afferenda praepotenti sunt manu.

Nemo in polum, nisi cum hoste conserta manu,

Victoriae insignis triumpho, admittitur.

Iam ut praemii spes, sarcinam urgentem levat,

Sic lectio sacra atque sollicitae preces

Tollunt veternum, alacritatem suggerunt.

Verbum dei, boni omnis est aerarium,

Verumque cornu copiae, in quo pabulum

Quisque invenit suae saluti commodum,

Caeleste manna, et nectar est suavissimum,

Quo inebriatae cuncta mentes respuunt.

Iudex futurus omnium nil disseret

E philosophis nugacibus, sed quantum in iis

Promoveris, quae singulis et omnibus

Discenda, per vates sacratos, tradidit.

Regno Dei non dignus est ter maximi,

Regnum Dei qui negligit, leges Dei

Nec anteponit omnibus. Mens Proteo

Monstrosior nostra est, figurae providis

Eius nisi adstringantur arcte dogmatis.

Tum oratio ardens, thuris instar fumidi,

Ascendit ad coeli ardui fastigia,

Complacat iram Numinis, peccaminum

Putrem eluit labem omnium, ingruentia

Pericula amolitur, atros daemonas

Potenter abigit, ferreo ceu verbere.

Tum adferit bonorum spiritalium uberem et

Exaggeratam semper affluentiam.

Nam sic manum suis athletis porrigit

Summus Brabeutes, hos alens et subrigens,

Identidem graviora clitellae gerens,

Et lassa spiritu suo afflans viscera.

Id quod, licet vilissimus, sum saepius

Expertus, eius cultui ex quo me dedi,

Et consecravi: candide, hunc meo iuvans

Consilio, opella illum mea et re sublevans.

Denique meam Neptem, parentibus suis

Orbatam, adoptaram mihi, omnibus modis

Fingens eam cerae obsequentis in modum,

Ad omne laudis atque virtutis genus:

Monens, ut aversetur omne piaculum,

Teterrimis impensius serpentibus,

Idque ad rogos usque ultimos exterminet.

Ut quod vel infensissime oderit Deus.

Atque ut qui iter per tesqua facit inhospita,

Ubi truces et noxiae latent ferae,

Nequando praeda fiat illis providet:

Sic cauto opus nobis, ne opaco pectoris

Erumpat e specu, cupiditatis malae

Lupus, leo crudelitatis, impudens

Libidinis sus, impiae vulpecula

Fraudis, superbiae oculeus pavo, rapidus

Ingratitudinis canis: et aliae id genus:

Quae omnes clathris sunt sepiendae aheneis,

Immo catenatis habendae in vinculis.

Ni ipsi velimus ab his haberi in vinculis.

Externus hostis non potest nobis

Eripere nostra, sed frementes bestiae

In cordis hae nostri abditae recessibus,

Spoliare semper nos student virtutibus,

Immo Deo, qui vita vitalis animae est.

Rem confero in compendium, multabile

Scelus expulit primos parentes sedibus

Cultissimis, in miseriarum ergastulum:

Hoc funditus Sodomam et Gomorrham perdidit,

Mundo cataclysmum intulit: bellum, famem,

Pestem subinde, et calamitates invehit,

Quale est, amaras, luctuosas, luridas.

Haec cuncta secum sedulo cum ruminat,

Tum vitat ope pervigili et intentissima.

Hinc margarito se excolit innocentiae,

Et charitatis prodigae carbunculo:

Verisque gazis, et stabilibus, spicula

Paventibus prorsus nihil fatalia.

Hanc iam Assuerus divitis rex Persidos,

Vasthi abdicata, ex virginum insigni choro

Lectam, sibi taeda iugali iunxit. Hinc

Sane bona allucet mihi spes, ut Deus

Supra modum molitor admirabilis,

Opem, aut levamen adferat nostris malis.

Sed ecce solus rex in atrio obambulat,

Manifesta prae se signa laetitiae gerens.

Hinc aucupabor ipsius verba tacitus.

Sum enim anxius de nepte non parum mea,

Quippe est timoris, atque solicitudinis

Res plena amor, quando ex boni specie ortus est,

Et coaluit domestica assuetudine.

*Assuerus*

Vasthis fuit mihi ob decorem vel Iove

Digna uxor, at nimis insolens: iure optimo

In gemmea coenum esse pyxide, aut spatham

Eburnea in theca latentem plumbeam

Quis dixerit. Quare senatus maximi

Decreto, eam a thalamis procul iussi meis,

Palatioque, in rem bonam facessere.

Successit huic, ut assolet brumae improbae

Aestas serena, et noctis atrae equis iubar

Solis decorum, Edissa, filo corporis

Perquam eleganti, ac ore eo, quasi phrygium

Dicas ebur, rubente tinctum murice:

Rosisve permista alba rubris lilia.

Tum comitas, suavitas, modestia

Ornant eam plus margaritis omnibus,

Plus purpura, textoque Serum vellere.

Vincunt odorem balsami, atque aromatum

Exoticorum auras madentes omnium.

Sic gratior virtus decoro in corpore est:

Quid pluribus? Non solis ortus flammei,

Non sera conspiciunt parem cubilia.

Ut Naphtha flammam, Coecias nubes trahit,

Magnesque ferrem, sic suis me pellicit,

Rapitque totum moribus lectissimis.

Et forte similitudo morum me impellit huc.

Nam demereri humanitate gaudeo, et

Clementia meos: Ego malo, ut bonus

Parens amari, quam timeri ut vitricus.

Malo meis Deus esse, ut aiunt, quam lupus.

Hoc quisquis ignorat, coactus in ordinem,

Discat regi, non regere publico malo.

Violenta nunquam imperia stare diu solent,

Amore crescunt regna, corruunt metu.

Ne porro familiaritas, et facilitas

Contemptionem nimia pariat, liberum

Nolo esse cuiquam accedere ad solium meum,

Nisi accito. Et quo autoritati regiae

Plus adstruatur ponderis, clarum virum

Prudentia, eloquentia, re bellica,

Et opibus Agagiten Aman, ad proximam

Duxi evehendum dignitatem regiae.

Sanxique ut a cunctis adoretur, simul

Praecipua regni munia ipsi credidi,

Ut liceat a negotiorum fluctibus

Exempto acerborum reciprocantibus,

(Quantum salus patitur rei utique publicae)

Doctis habere cum artibus commercium.

Ad verum enim hae solae decus sanctissimae

Virtutis adducunt: Amare quis queat

Incognita? Atenim plurimos beneficio

Naturae, ad omne propemodum factos genus

Virtutis, est videre, fateor, non nego,

Tamen ita demum existit illa clarius,

Doctrina, naturam ad bonam, si accesserit.

In proelio ferrum auro, at in vita omnibus

Est opibus eruditio praestantior.

Nec Lucifer, nec Hesperus tam pulcher est,

Quam quae studiis acquiritur sapientia.

In ea voluptas, veraque oblectatio

Frugem parit, linguam polit, mentem excolit.

Tunc civitates sunt beatae, purpura

Quum amplectitur sapientiam, aut sapientia

Quum temperat rei alma clavum publicae.

Opes, honores, regna, Pyramides, genus,

Cito occidunt, velut rosae vernae decor:

Verum decus, possessioque scientiae,

Nunquam emori, florere sed semper solet.

Non nimbus hanc, non ulla venti flamina,

Neque hanc potest incendium prosternere.

Ab hominibus commercium eius si auferas,

Ab orbe solis hoc iubar removeris.

Fulgorem enim legum sacrarum inscitia

Non sustinet, furvis tenebris obsita.

Moreque ferarum, in omne proruit nefas.

Quoad Derbices, Scoti, Scythae satis docent,

Iugulare qui suos scelus nullum autumant,

Homines rudes profecto, agrestes, barbari,

Utinam hostibus nostris hoc imperitiae

Aerarium stupidae malum male haereat.

Animo levatus regredior in regiam.

*Mardochaeus*

O candidum, et valde auspicatum nuntium,

Est nunc mihi unde gratuler vel maxime,

Iugesque gratias agam domino Deo:

Ni ingratitudinis notam tetram velim

Subire, quae ut ventus aquilo, misericordiae

Fluenta divinae, ebibit penitissime,

Misero Deus mihi atque terrae filio,

Supra spem avaram quamlibet, largitus est.

**Chorus Susianarum***

Quae spreverat Regem, palatio exulat,

Regina quondam, nunc redacta in ordinem.

Fructus amaros arrogantiae metit

Suae, furiis iactatur usque ultricibus.

Non dormit unquam, sed querelis tristibus,

Noctem fatigat et diem. Suetae dapes

Iam non placent, eiusque perpeti genae

Rore irrigantur, immo largo flumine.

Non urbis aut ruris iuvant opes, neque

Benigna liberi ulla patris munera.

Iam vix labante sustinet collo caput,

Non ora tingit nitida purpureus decor,

Laxat sinus, fluidumque syrma negligit.

Defixa nunquam subrigit humo lumina,

Omnia abigens, velut silex, solamina,

Sic celsa semper concidunt, tumida crepant.

**Chorus Iudaearum***

*Senarii sunt et* σκάζοντες

Merito Assuerus Eoae rex Persiae

Invictus, uxorem Ester adiunxit sibi:

Nam ubi illa forte inter choros puellares

Stetit, coaevis omnibus micat tanto

Formosior, quanto orbe clarior pleno

Nitet aureum vultum exerens soror Phoebi.

Tum vero morum amabilis suavitas,

Submissioque, est ceu monile ardentibus

Tectum pyropis, et smaragdis, aureum.

Nam in honore, honoris est honos, deiectio,

Et dignitatis dignitas est maxima.

Nunc augurari nunc lubet, quod hac Deus

Gravi levabit nos malorum sarcina.

Haec nos alit spes certa Numinis, licet

Ipsum negent plaerique, Persae, vel nihil

Curare res mortalium impie adstruant.

Namque ille acuto cuncta lustrat lumine:

Nil terra, nil coelum, aut latebra pectoris

Occultat, oculum quod fugiat eius, magis

Solis coruscum flammei face aurea.

Ita assolet fere gigantes impios,

Et mente inani obambulantes sydera,

Momento ad ima trudere usque Tartara,

Et infimos locare sede in regia.

## 7. Actus secundus

*Mardochaeus*

Deum esse leges motuum caelestium

Multiplices, certissimaeque clamitant,

Nec non statorum temporum statae vices.

Nam rigida cum iam bruma decussit decus

Nemorum, et nivali cuncta constrinxit gelu,

Ver sequitur, aprica exhibens rosaria,

Floresque generis omnis halantissimos.

Succedit aestas Sirio usta torrido,

Messes opimas adferens: Hanc excipit

Autumnus, uvis gravidus et pomis. Dein

Ut cursum omittam solis, et glomerabilis

Lunae, ordinemque syderum pulcherrimum,

Elementa sic certis reguntur legibus,

Sane haec stupenda sunt Dei miracula.

Est evidens vestigium Dei quoque,

Imago, speculum, mens hominis honesti habens

Iustique, notitiam insitam, malae simul

Fixa penitus terricula conscientiae,

Furias, cruces, tormenta, caeca verbera.

Sed indicat presentiam et regimen Dei,

Clarissime omnium politica societas,

Nam constat hoc consideranti pressius,

Nec regna constitui ulla, nec retinerier

Posse sine ductu praepotentis Numinis.

Ita videas summis bonos periculis,

Velut manu ereptos Dei fortissima,

Hic fausta tandem et festa consequi omnia.

Nec hoc eget probatione, in Bibliis

Exempla passim plura sacris cernere est,

Quam mille possim versibus satis exequi.

Si rursus expendere velimus sedulo, et

Proferre versis cornibus contrarium,

Nemo improborum exitia suffugit sua.

Nam quamlibet docte dolos nectant dolis,

Tandem latentes incidunt in compedes,

Praeter spem in auras proferentibus sese malis.

Hoc, prodito Ioseph, Iacob filii docent

Hoc David afflicto, Saul sat comprobat,

Hoc persequuta Iezabel virum Dei,

Sat indicat. Et his ne immorer, nuper quoque

Nequissimi, Theodestus et Bagatheus,

Eunuchi, adortum ex insidiis, neci dare

Decreverant regem, sed indicio meo

Et deprehensi et proditi, tandem exitum

Dignum suis factis adepti, et in crucem

Funestam adacti, sat monent mortalium

In rebus oculatam esse providentiam,

Quae adest bonis malisque poenas irrogat.

Nullum quidem mihi reposuit indici

Rex praemium, nisi quod suam me in familiam

Iussit cooptatum, referri in publica

Acta, sed ubi dignabitur Deus (cui

Probare studium omne meditor soli meum)

Foenore mihi, spero, refundet ubere.

Sin id volet minus, nihil habeo queri,

Tot syngraphis illius obstrictus abaco

Sed spe erigam mentem futurae gloriae.

Ehem huc Aman, quid pendulo venit gradu!

Ut proflat iras, et minas vultu gerit!

*Aman*

In gente si mortalium beatus est

Quisquam, esse me illum existimo. Nam maximos

Vinco Satrapas fulvae monetae pondere,

Ut nec Tagus, Pactolus, Hebrus plus rotent:

Quis plus lapillorum aut agrorum possidet?

Plus vernularum, et coccinarum vestium?

Adhaec in urbe amplissima educatus, et

Natalium serie vetusta nobilis,

Heroicaque dignitate corporis,

Inter duces triumpho, ut inter astra Sol.

Haec onmia ornat dignitas par regiae,

Me omnes honore prosequi student,

Vulgus, magistratus, dynastae, principes,

Ut quempiam primi deum subsellii: et

Niveis vehunt famae quadrigis in polum.

Quod si Assuero humanitus contingeret

Quiddam, in locum eius surrogarer protinus

Nam quis alius solertior fit, et aptior?

Vel ad apicem verte Tiarae irrumperem,

Numero clientum fretus ingenti, et fide.

Quis cornua opponat meae potentiae?

Mihi quis obstrepat? Quis hiscere audeat?

At in bonorum hac aurea myrmecia,

Heu, me subinde unum graviter exulcerat,

Nam Mardochaeus arrogantiae improbae

Furiale monstrum despicit me, debito

Nec honore dignatur: Sed et quos in oculis

Tuli, (o quadruplatorem iniquum) innoxios

Curavit Eunuchos, suis nefariis

Supplicium ad ultimum, calumniis rapi.

Ipsum sed ecce conspicor, me ut despuit?

Me aversus ut fastidiose praeterit?

Hei vix sum apud me, ita ardeo iracundia.

Crepo medius, et in rabiem agor, quod non eum

Torquere liceat mille mortis generibus.

Accingere ira, rumpe desides moras,

Dira furiarum huc advolet cohors, meum

Furore pectus non satis magno furit.

Molior inauditum priore aevo scelus.

Parum foret, si in unum homunculum vibrem

Telum ultionis, sed genus Iudaicum

Delere in universum cogito, Deos

Spero institutum comprobaturos meum,

Et pollicentur auspicatum haruspices.

**Chorus Iudaearum***

Proh conditor rerum omnium, et summe arbiter,

Quantum minatur hic malorum sacrilegus?

At nos inexpugnabili tua unius

Tecti aegide, atque Numine augustissimo,

Nihil malignos expavescimus Deos,

Nihil volatu permovemur alitis,

Non oscinis cantu, nec extis tristia

Minantibus, non prodigiis percellimur,

Nec si trecentis militum myriadibus,

Mundi huius atroces ruant in nos duces.

Nam is prorsus haud potest perire unquam, tua

Bonitas tuendum immensa quem susceperit.

*Aman. Assuerus Rex.*

Sed commodum ecce conspicor regem edita

In sede. Salve Rex.

*Assuerus*

Aman salve, quid est,

Quod me parum blando intueris lumine?

Animum tuum quid mordet, urit, conficit?

*Aman*

Regnum administrantem solent negotia

Permulta, curis distinere edacibus,

Vulgare hoc est, a mente vultum fingier.

*Assuerus*

At tu supercilium remittens nubilum,

Si quid animum comest tuum, mihi expedi.

Fortasse praesens admovebo pharmacum.

*Aman*

Effabor ingenue nihil celans Here.

Nam publicam rem qui gerit, nec optima

Consilia init, metuque linguam comprimit,

Is visus est semper mihi vir pessimus.

Et patria qui antiquius quicquam sua

Habet, ille nec vilissimo dignus pilo est.

Ego per Iovem, o rex, cuncta cernentem, tibi

Iuro, quod intuens tuis incommodum

Loco salutis obvenire, non queam

Tacere.

*Assuerus*

Talem credidi te esse hactenus,

Proinde aperta fronte rem omnem edissere.

*Aman*

Dispersa regni, rex, tui provinciis

In omnibus, gens legibus minax suis,

Vanissimisque identidem ceremoniis,

Neomeniis, baptismatis, delectibus

Cibariorum, sabbatismis, victimis

Utens, statuta proterit tua omnia,

Infida, vana, contumax, iniuria,

Scelesta, constuprata adusque verticem.

*Assuerus*

Quae natio audet, obsecro, tantum nefas?

*Aman*

Iudaea.

*Assuerus*

Iudaea? Superi omnes obruant.

*Aman*

Quin haec mihi videtur excusso iugo,

Cuncta moderari velle pro libidine.

Nam impunitas peccandi ei ansam suggerit.

*Assuerus*

At tu, quibus censes renitendum artibus?

Aut qua revellendum hoc malum esse forcipe?

*Aman*

Quamquam indiges consilio, aquis si eget mare,

Dicam tamen, quando id petis, prout sciam,

Me autore, eam impera erui radicitus,

Ut nemo superet omnium. Quod si times,

Ne fiscus hinc damnum tuus constrahat, ego

Pendam lubens in singulos annos tibi,

Graeca fide, decem talentum milia,

Si peste ab hac teterrima, regnum tuum

Fuerit repurgatum: tametsi iam, ut reor,

Factis fides constat tibi satis mea.

In aere totus ero tuo. Quid vis? Fera

Si iusseris, per tela, per mare ivero lubens,

Cursumque tentaro levem per aëra.

*Assuerus*

Nil est opus sermonibus multis, tibi

Gentem, et pecuniam do candide, tuo

Ut pro arbitratu agas. Habes et symbolum,

Quo, quae voles, signare tu possis, meum.

*Aman*

Memini, sat est, sat est mihi: Pressam rei

Publicae animam languore suscitavero.

Solis per ignes iuro, qui orbem temperat.

Sed bilis effervescentiam iam reprimo.

*Aman. Puer.*

Heus heus puer, cito, evoca ad me regios

Scribas.

*Puer*

Here, exequar libens, quod imperas.

*Aman*

Quin ergo te moves lapis? Iam oportuit

Rediisse, Age revola ocyor quovis Noto.

Bene est, abunde est, sat est etiam mihi.

Namque lepide succedit hoc negocium,

Et sub manus, bona in sinum sors influit.

Humum relinquens efferam coelo caput,

Ab ultimis adusque Gangen Gadibus,

Me nulla Tellus conticescet, frigore

Scythae rigentes, Indi adusti solibus,

Et Coelitum chorus strategema hoc meum

Scient, loquentur, tibiis plenis canent.

Cupio vel ardentissime mox rem aggredi,

Mihi segnius videtur omnis celeritas

Ferri: rependam flagitiis poenas pares,

Amalechitarum ulciscar iniustam necem.

Omnes sub imum Tartarum detrusero,

Sed ecce quos volebam, eis ibo obviam.

*Scribae. Aman.*

Princeps verende salue, dic rogo, quid huc

Nos evoces.

*Aman*

Recte, aperiam compendio.

Profecto res est nec levis, nec auribus

Torpentibus tantum haurienda, pectoris

Sed penitus in vestri latebras intimas

Mittenda, mox conscribi oportet regium

Decretum, et evulgari ubique gentium,

Vastissima quae continentur Perside.

Ut scilicet Iudaea gens,

Diffusa per Toparchias

Omnes, agens contra omnium

Ius constitutum moribus,

Edicta Regis obterens,

Miscensque cuncta tumultibus:

Truci sub ensis fulmine

Ad medium Ader mensis cadat.

Nam rex ita statuit potens,

Et sortium, altaeque Magiae

Leges notant, nec non popae

Id submonent: Ut improbi

Simul ruentes in Stygos

Nigrae cavernas, auream

Orbi quietem reddere

Cogantur, indignissimis

Quam dissipaverunt modis.

Et liberata patria, iudicia, quae

Iacent neglecta, suscitentur: legibus

Quae nunc silent, autoritas redeat sua.

Omnes cito segnes moras abrumpite, et

Primum quidem Susis, tum in urbibus aliis,

Ex edito edictum loco dependeat,

Ut incolis, et accolis fiat palam.

*Scribae*

Istud quidem, et citra moram, curabitur.

**Chorus Susianarum***

Incedit agitatum ut mare, animo fluctuans,

Vultu superbo, fulgurantibus oculis,

Fremit, tonat, linguaque coelum territat.

Caecus animi, quid moliatur non videt.

Et talpa cum sit maximus, se existimat

Argum, suo unius beatus somnio.

Magnum quidem spirant, parum tamen valent

Multi, sed ad bullae modum, sub temporis

Puncto, remittunt spiritus praeturgidos.

Mortalium quisquis sapit, mortalia

Sapere solet, nec quempiam unquam despicit,

Quamvis pusillum, trepidulum, vel indignum,

Namque et apibus suum minutis spiculum est,

Et parva morsu vipera Elephantem necat.

Araneusque saepe Cervum conficit,

Etiam capillus unus habet umbram suam.

**Chorus Iudaearum***

Ecce fatigamus Coelum votis, precibusque,

Et Turturis more gemimus.

Ut res privatas Deus augeat, atque reducat

Frugifera nos ad praedia.

Sed surdo canimus, Boreas orata repellit,

Ad ultimas mundi insulas.

Et luctus luctum sequitur, neque fit gravis ulla

Laboris intermissio.

At nihil est desperandum, si nil datur in spe,

Sunt mala ferenda fortiter.

Si premitur pietas, tandem eluctatur, et inde

Illustrior reddi solet.

Ipse suo nunquam arbitrio curabitur aeger,

Neque medico leges dabit.

Inveterata diu non possunt absque dolore

Mala exigi gravissimo.

Hic flagris caedit rex, ut det gaudia nobis

Aeterna, post iram brevem.

*Mardochaeus Atach Ennuchus*.

Inopina, mira, nova, nova aspicio, malis

Prognata ab aliis, alia contingunt mala,

Exaggerata, inusitata, immania.

Hoc illud est, quod apparebat toxicum,

Eheu doloris agitor aestu acerrimi,

Et in medullis exedor calentibus.

Siccine Tyrannis ferrea unius premet,

Et innocentes opprimet? Mens deficit,

Rei stupore, indignitateque istius.

Et membra, ceu revulsa sedibus, labant.

Sed quis mihi, quis lacrymarum suggeret

Fontem, mala ut quae dira nobis imminent,

Et mille formas mortis atrae elugeam?

*Atach*

Huc prodeo a regina, ut expiscer rei

Quid tristioris Mardochaeo obvenerit.

Quid Mardochaee clamitas? Age, dic rogo,

Quid moestus ora everberas pectus? genas

Fletu rigas? dedisce luctum inutilem.

Depone questus, non levat miseros dolor.

*Mardochaeus*

Sim robore et adamante quovis durior,

Si agam malis securus in tantis.

*Atach*

Mala

Non sunt, si ea ad te pertinere nil putes.

*Mardochaeus*

Ah, dicta saxo durius feriunt tua.

Querela nostra est veritate rei minor.

*Atach*

Nullum malum exemplum priorum non habet,

Omitte fletum amarum, et hos, citra moram,

Depone amictus, squallidos, festos cape,

Regina quos mittit tibi.

*Mardochaeus*

Ah, non decet

Prodire aliter in publicum, istoc tempore.

En regii exemplum statuti, publice

Quod exposuit in nos Aman modo. Dabis

Id herae tuae et meo monebis nomine

Ipsam, salute ut pro suae gentis roget

Regem, atque parteis versa in omnes leniat,

Sin facere vero id abnuat, Dominus Deus

Alia suam plebem eruet via, et ipsius

In verticem torrens malorum corruet.

Quantum potes, verbis meis haec nuntia

Ne sub tam atroci dormiat discrimine.

*Atach*

Ne metue, nil istorum omisero, fidem

Nemo omnium desiderare in me potest.

*Atach. Esther*.

Desiste iam regina demirarier

Squallore Mardochi obsitam sic penulam, et

Graves querelas. Nam dolendi causam habet

Iustam nimis: sicut videre ex his potes

Schedis. At idem te rogat, regem ut velis

Accedere, precatura, pro populi tui

Salute. Sin velis minus laboris hoc

Suscipere secura omnium, Deum fore

Minatur ultorem.

*Esther*

Hei mihi quid audio?

Quid in tabellis intuor? Quid eloquar?

Quid non? Vel unde exordium tantis malis

Salubre, remediumque, praesens sumpsero?

Tabet animus, me torquet erodens dolor,

Sudor per artus frigidus totos cadit.

Volo quidem, votisque, id exopto omnibus,

Sed quo modo ipsa me ingeram invocata? Nam

Nisi rex suam protenderit virgam, rea

Inveniar, ut scis. Attamen pro viribus

Agam, indicabit rebus afflictis viam

Deus, sui qui Numinis tunc vim exerit,

Humana quum subsidia torpent irrita.

Proinde dic meo reversus nomine

Olli, ut vocatis omnibus tribulibus

Nostris, eis tridui imperet ieiunium,

Castas preces, benignitatem in proximos,

Ut liberalem misericordiam Dei,

Nostra excitet restricta liberalitas.

Ubi cum meis pedissequis idem egero,

Me capitis obiiciam periculo, Deus

Qualem volet, praestabit exitum.

*Atach*

Bene est,

Curavero factum, quod admones, Hera.

*Esther*

Removete famulae purpuram, atque auro illitas

Vestes, procul sit muricis Tyrii rubor,

Gemmae virentes, et lapilli sectiles,

Textasque Serum auferte vellere institas,

Cingant sinus arcta expeditos suppara.

Valeant inaures, anuli, monilia.

Caeno voluptatum loca hactenus putri

Foedata, nunc vi lachrymarum uberrima,

Purgemus actutum, expiemusque omnia.

Iam nos Deum infensum chameuniis, prece,

Ieiuniis, et questibus feralibus,

Placare convenit, trisulco ne obterat,

Perdatque, raptim impoenitentes fulmine.

Heu parte ab omni saepiunt me angustiae.

**Chorus Iudaearum***

Proh sancta pietas, proh gubernator poli,

Unde istud emersit repente atrox malum

Secum hanc gravem quod moestitudinem trahit,

Ut Auster imbres et procellas aequoris?

Occidimus licet. Sonent nunc Susia

Planctu loca, reboet mare, aether, et solum.

Heu dura fata semper, et sortem asperam.

In omne certat facinus, et pensi nihil

Ducit, nefas Aman putat nullum impius.

Magnus nocet parvis, velut Iovis armiger

Oloribus, coluberque, ranis officit.

Heu saucius dolore flaccescit animus,

Ferite palmis pectora, et planctus date,

Nos glauci amictus, obsoletique obtegant,

Spargat cinis frontem, induantur textiles

Setae, torus sit arena fossilis, cibum

Nemo capiat, nemo sitim aridam levet.

Precibus Deum pulsemus ardentissimis,

Quae machinis telisque cunctis plus valent,

Dum nox ruens suo favet silentio.

Fortasse nostra poenitentia placabitur,

Etenim suos subinde rebus asperis

Explorat, aurum ut ignis acer assolet,

Sed deiici vetat malorum turbine,

Redditque eos purgatiores, quam antea.

## 12. Actus tertius

*Esther*

Aurora fulgens expulit vagantia

Coelo astra, surgit florida iam sol coma, et

Lucem revehit orbi, dierum post trium

Curricula devoluta, quos impendimus

Totos Dei nostri sacratis cultibus,

Ieiunio carnem immolantes, aspero

Artus terentes cilicio, omne verticis

Decus cinere contaminantes sordido,

Atque, veniam oratu petentes supplici.

Electili noctes diesque pro cibo,

Tristissimae nobis fuere lachrymae.

Nihil quidem signi video, sed credula

Aurem mihi spes vellit interim, iubens

Ut sim bono et magno in futurum pectore.

Orationem iterare meditatam lubet.

Domine Deus, qui singularis noster es

Rex, destitutam omni me ope, adiuva tua.

In te, scio, gravissime peccavimus,

Diisqe inferis nos mancipavimus. Proin

Nos hostium nunc iure tradis in manus:

Ut aequitatis norma postulat tuae.

At nos tamen rogamus enixissime,

Et obsecramus supplices, clementiae, ut

Memor tuae sis pristinae. Ecce nunc parat

Haereditatem penitus evertere tuam,

Gens impia, atque gloriam templi tui

Eliminare, et horridis catharmatis,

Replere: quo maius suis idoliis

Hoc adstruant modo decus larvalibus.

Tu turris es nobis, et arx fortissima,

Consilia iniqua verte in ipsorum caput,

Tua ut manu strati potente casitent.

Praebe mihi fiduciam, et constantiam,

Infunde gratiam et meis suadam labris,

Riguos ut imbres ore fundens nectaris,

Accensa Principis restinguam pectora,

Et ipsius nobis favorem colligam.

Contunde cervicem leonis arduam,

Atrociter qui nos studet disperdere.

In nos tuae deflecte bonitatis oculos,

Qui uti sumus, ita agnoscimus nos infimos,

Nequissimos, vilissimos, miserrimos,

Et plane inanis imaginis simillimos,

Nam et ego nimis superbiae signum execror,

Meaeque abominor coronam gloriae,

Ceu foetidis pannum inquinatum mensibus,

Ut ipse nosti, qui recessus pertoris

Mei vides impervios, et perspicis.

Es unus, in quo praesidia locata sunt,

O mi Deus, nostrae salutis omnia.

Quare tuae famulae preces, ne despice.

Descende coelo, et irruentes hostium

Acies coerce fulminante dextera,

Nomen tuum et dignis canetur laudibus.

*Mardochaeus*

Iam nox fere parteis duas confecerat,

Quum opaca tandem languido venit quies,

Brevisque lassis somnus obrepsit genis,

Si somnus ille est mentis attonitae stupor.

Tum terra mugitu fremens rauco, statim

Exhibuit ostentum mihi illaetabile,

Immane, trux, furiale, formidabile.

Haerere venis sanguis algidus meis,

Animus pavere, membra quatere ingens tremor.

Vidi ipse vidi, atque audii tonitrua,

Voces, tumultum, et dissidentes invicem

Capitaliter duos dracones maximos.

Gens trepida iustorum videns in proximo

Mortem, ad Deum clamavit, et fons protinus

In flumen excrevit minimus altissimum.

Ut ortus est sol, devorarunt inclytos

Humiles. Quid haec sibi velint, non assequor,

Tamen animum mihi bona spe fulciunt.

*Oratio Mardochaei*

Aeterne rex, parensque misericordiae,

Dignare, quaeso, ad nos amabiles tuos

Atque, faciles oculos, in hora hac vertere,

Benignus audi supplicum vota et preces.

Quod fastuosum Aman, recusarim hactenus

Inusitato colere ritu, non mihi

Factum est superbia, vel contumacia

Ut scis, latebras mentium qui pervides,

Dum cuncta laxas cordium repagula.

Lubens enim salute pro gentis meae,

Vestigia pedum exoscularer ipsius,

Sed anxie verebar illud, ne tibi

Quem soli honorem debeo, Deo meo,

Deo omnium ter optimo, et ter maximo,

Transferrem ad impium tyrannum, et efferrum,

Qui in te, et tuos molitur atrocissima,

Gregaria cum foederatorum manu.

Horum malorum causa sunt nobis, scio,

Flagitia, noxae, scelera nostra plurima.

Nihilominus, clemens pater, pronus rogo,

Ut hostium impetus feroces reprimas.

In eos tuae ede potentiae paradigmata,

Ut te Deum in Sion deorum noscitent.

Plebem tuam ne despice, a gravi iugo

Quam servitutis eruisti Aegyptiae.

Periculis succurre praesens tristibus,

Fessisque prosper rebus extemplo advola.

Ad protegendum est fortior digitus tuus,

Quam ad opprimendum examina hostium.

En ad tui suavem memoriam nominis

Recurrimus, spes, lux, salus nostra unica.

In gaudium converte luctus flebiles,

Nec te canentium ora concludi fine.

**Chorus Iudaearum***

Huc, Deus alme,

Respice, pondus

Grande malorum

Tristia corda

Nostra fatigat

Te rogitamus

Supplice voto

Et lachrymarum

Fonte madentes

Nos misereris.

A laqueo nos

Hoc scelerato

Quem posuere

Turba maligna,

fac tueare.

Auxilium fer,

Quae parat in nos

Barbarus hostis,

In caput eius

Tela retorque.

Numina proni

Sancta colemus

Tunc tua, spes et

Anchora nostrae

Sola salutis.

*Esther*

Culta elegantiore mundo prodeo,

Velut suavem et illicem escam praeferens,

Quo fabulam melius agam, quam exordior.

Adsit piis prosper Deus conatibus.

Hei membra mihi stupent exanguia,

Pedes cupitum nec queunt gradum addere.

Mihi fulcientem porrigat aliquis manum.

Adeste famulae, me gradatim ducite

Ad regis usque basilicam: hic subsistite.

Hei mihi pavor miserae anxius cor perculit,

Gelidus mihi horror ac tremor mentem eripit.

Meis labasco destituta viribus.

Oh sustinete, pedissequae, lapsantem heram.

*Assuerus*

Quid cerno, quid oculos usurpo Adriaticos?

Quid hoc rei est? Unde illa consternatio?

Quid sic trementes circuit pallor genas?

Tacensque, vultu languido obtutus stupet?

Intelligo, quid eius animum mordeat.

≤line=38≥

Exurge misera, tolle subductum latus,

excute metum, propter alios legem hanc tuli,

Tu, ut regis uxor, libera es. Quid obtices.

Victo quid imber subitus, e vultu, cadit?

At te ut pavere desinas, en eximo,

(Hanc auream collo adprimens virgam tuo)

A mortis, atque, omnis metus discrimine.

Desiste lachrymis tingere oculos tuos.

Huc da mihi charam manum, atque pectoris

Aestum explica, meaque, frontem gratia

Exporrige.

*Esther*

Assuere rex, cui maximam

Mortalium uni debeo reverentiam,

Te ut conspicata sum, velut Dei angelum,

Prae gloriae tuae amplitudine inhorrui.

Mirabilis es enim supra humanum modum.

Heu, lingua vocem denuo maestae negat,

torpetque, vinctus frigido sanguis gelu.

*Assuerus*

Quid corpus affusa ac tremens, dubia labas

Cervice? Famuli attollite hanc, atque latice

Refovete gelido. Heus suscita sensus tuos,

Quid anhela corda, murmure incluso, fremunt?

Effare aperte, quis gravet mentem dolor,

Regina quid vis? quae petitio est tua?

Optes licet, quicquid lubet, per me feres.

Vel si alteram regni mei poposceris

Partem, hoc coruscum ut adspicio solis iubar.

*Esther*

Humanitas quando tua huc me prolicit,

Meliuscule spero, et animum recolligo.

Teque oro demisissime, et simul obsecro,

Dignere confestim venire una cum Aman,

Ad tenue, quod iussi instrui, convivium.

*Assuerus*

Quod postulas, fiet, adero mox, atque Aman

Huc evocavero, Heus puer, mihi huc Aman

Siste ocyus, polluctum ad Esther dapsile.

*Puer*

Fiet here, quod iubes.

*Assuerus*

Vola quantum potes,

Recipe animum uxor, obsecro, atque in me omnibus

Procul a molestis avoca negotiis.

*Esther*

En sum tibi omni dedicate pectore.

*Assuerus*

Nunc ergo laeta redde te thalamis tuis,

Te consequor, cito premens pedem pede.

*Assuerus*

Bene est, Aman, quod veneris, mihi asside,

Agedum remittentes severae nubilum

Frontis, diem sumamus hunc simul hilarem,

Procul facessant curae, et aegrimoniae,

Nubes doloris nulla fuscet gaudium.

Heus, tu puer, scutum mihi, non Pallados,

Sed Liberi praebe patris, Carchesium

Hoc aureum vino corona spumeo.

Ut scilicet nos proluamus largius.

Huic amphoram vini notae Cressae dato.

Princeps Aman, quaeso, ut bibas meracius,

Et liberalius, cerebrum si ferat.

Hominis fatigati variis negotiis,

Animum excitat vinum, voluptatem parit,

Vires alit, roburque adauget, prolicit

Somnum, cibi proritat appetentiam,

Stomachi ruinas reparat, et virus fugat,

Facundiamque suggerit suavifluam.

At stolida vinolentia haec cuncta perimit.

*Aman*

O Philosopho dogma, immo Iove dignissimum,

Servabo memori conditum istud pectore.

*Esther*

Tenuis quidem apparatus est, Interim animus

Lautissimus: Consulite, si lubet, boni,

Quod offero. Alias lautius curabitur.

*Assuerus*

Tuum licet modestia extenuet tua

Convivium, est tamen affluens et splendidum,

Etiam aemulum Sybaritico: adeo ut nesciam

Magisne copiam ipse, an artem debeam

Mirarier. Sed ista nos parum movent,

Convivii suavitas non est sita

In lautitiis, embammatisve exoticis,

Sed in bona appetentia, atque adstantium

Cultis, amoenis, candidis sermonibus.

**Chorus Susianarum***

Qui se et sua extollit nimis, mortalibus

Invisus est, non aliter atque regulus,

Vel torridus praester, vel aspis noxia.

Et vulgus hunc notat procax dementiae.

Contra suas qui reculas, et se elevat

Apud deos est, et homines gratissimus.

Virtutis est sacrarium modestia,

Benigna, clemens, blanda, et obvia omnibus.

Placet sereno non minus quam nubilo,

Philtra omnia, et cestum Veneris almae in se habens.

*Assuerus*

Nunc age, tui secreta pectoris, palam

Effare, nil prorsus negaturo: genae

Quid tristibus rursum madescunt lachrymis?

*Esther*

Si gratiam inveni in oculis tuis rogo, ut

Ne cras mihi gravere rursus ad epulum

Venire, rem omnem luculenter proferam

Tunc, si videbitur, etiam adducens Aman.

*Assuerus*

In me recipio et do fidem, Proin vale

In crastinum: Tu porro parteis age tuas.

*Aman*

Nunc serio mortalium sum primus, hac

Qui vitam agunt solis sub almi lampade.

Quis familiarius me enim rege utitur?

Cui in sinum sic affluit, ceu virgula

Dia omnium conferta rerum copia?

Atat, ecce pro valvis sedet palatii,

Effascinator, Neurus, et Choatra, diis

Invisus, et hominibus. Atque o vaecordiam,

Me impurus ut fastidit, odit, proterit?

Nec tantulum assurgit mihi, me vix eo,

Quo tressem agasonem, aut subulcum habet loco.

Quid anime cessas? Sequere faelicem impetum,

Incumbe in iras, teque, languentem excita.

Malim plagas ad torridas, vel Caucasum,

Sexcenta rerum per pericla tendere,

Membra mihi potius eligam frangi omnia,

Contemptionem quam istius vilissimi

Tenebrionis ferre diutius queam,

Tenebrionis inquam, atroci non modo

Suspendio, sed mille digni mortibus.

Verum instat hora, qua mihi poenas dabit,

Iramque sanguine hanc suo extinguet. Meam

Per tempus una coniugem cum affinibus

Cerno, libet dolorem eis pandere meum,

Namque didici in maerore, nullum remedium

Praesentius, quam aestus prementes pectoris,

Curasque, amicorum in sinus effundere:

Quorum quidem syncera consolatio,

Dolorque communis mali, vel maximam

Partem adimit, aut certe levat.

*Zaressa*

Mi vir, quid est,

Quod nescio quid intuens Titanicum,

Subinde tundis pectora? Ecquid sic gravis

Squalore vultus obruit maestos coma.

Gemitum quid imo ducis altum pectore?

*Aman*

Animus tumet mihi, fervet immensum dolor,

Scitis me habere vel tribus opes regibus

Pares, mihi numerosa proles est domi,

Ex marmore pario affabre palatia

Extructa, gemmis undique radiantibus,

Omnibus in his visuntur oris, vitibus

Colles mihi confiti feracibus,

Vireta et horti omnis voluptatis, cavis

Quos unda labens irrigat canalibus.

Taceo diaetas, porticus, triclinia,

Omitto, zetas, valida propugnacula,

Caenacula et praetoria politissima.

Quid persequar villaticos ovium greges?

Quid narrem equorum armenta multiformium?

Montes fodinis aureis, argenteis,

Nec non metallis uberes anaglypticis?

Rem denique omnem ut conferam in compendium,

Sum omnes supra evectus dynastas Persiae.

Nam et Edissa me evocavit ad convivium

Cum rege, quem praeter me honorem indeptus est

Nemo, in diemque sum vocatus crastinum.

At Verpus ille hanc invidet solus mihi

Beatitatem, et velut acuto dissecat,

Atque mutilat mucrone fibras pectoris,

Dum me impotenter spernit, odit, conspuit.

*Zaressa*

Pervince quicquid obstat et mentem impetit,

Fac ad malorum occallescas patientiam,

Immo expue istam reculam, quae te coquit.

Ab altero nemo, sed a se laeditur.

Quod commodum in mentem venit, iam suggeram,

Ut te anxia laxes molestia: Iube

Trabem erigi quinquagenum altitudine

Pedum, unde Mardochaeus appensus, avibus

Rapacibus sit esca. Fac, quod horreat,

Quos esse factum nulla non aetas sciat.

Caputque dirum protinus poenas luat.

*Aman*

Recte uxor admones. Nae ego si vixero,

Stat rem exequi, quo iure, quave iniuria.

Nescio quid animus, maius et solito amplius,

Supraque fines moris humani tumet.

Longa omnis est vesaniae meae mora.

Miscebo cuncta, rapiam in exitium omnia.

Fiet nefas per me, quod et superi horreant.

Cruore ut Euleus rubescat fervido

Et terra Susia, adlaborabo. Uxios

Vincam truces et si quid est his saevius.

Nox instat et caligo terras obruit,

In cellulam me abdo auleatam marcido,

Ut aegritudinem hanc sopore diluam.

**Chorus Susianarum***

Mirum, quod esse comparatum cernimus,

Ut vultures pratis relictis suavibus,

Fere ad loca immunda evolant et putria et

Muscae proteruae despuentes sana, se

Virosa conferunt libenter ad ulcera:

Sic improbi virtute spreta, putridis

Vitiis inhaerent assidue et hederaciter.

Ita truculentus grande quid Princeps parat

Tanto scelestior scelestis omnibus,

Quanto astrifer terra extat altior polus.

Nunc proflat iras, nunc minas expectorat,

Nunc ringitur, tumultuatur et rabit,

Bellaque crepat semper nefanda et horrida.

In os eum plaerique laudant, quem tamen

Vellent et extinctum, et sepultum ad inferos,

Ut susque deque res fluunt mortalium?

Recte theatro haec vita similis dicitur

In qua improbissimus locum quisque obtinet

Eximie honoratum, sed instabilissimum

Plaerumque. Nam quos extulit sors, deiicit

Et se gravi ipsum ulciscitur poena scelus.

**Chorus Iudearum***

Horrore quatior, fata quo vergant, timens

Atque ista luctifica clades mali,

Siccavit oculos quodque in extremis solet

Periere lachrymae, ut sub aestu torrido,

Exhauriuntur alta saepe flumina,

Ab igne torris flammeo ut consumitur,

Sic membra adesa sunt iam languida.

Ut herba demessa arcuatis falcibus

Arescit, agros dum coquit canicula:

Angoribus sic cor mihi contabuit.

*Oratio*

Malis profundis obruti, tuam fidem

Sancte pater imploramus, audi supplicum

Voces, scelera si vindicaris omnia,

Et exigas, quae iure debentur tibi,

Quis tam integer tantaque sanctimonia

Est praeditus et atrocissimus? At tu soles

Usque esse ad iracundiam lentissimus

Et maxime propensus ad clementiam:

Fac longius nostrum exigas et arceas

Scelus, quam Eoa distat India, ultimis

A finibus Brittanniae, aut Thules nigrae.

Converte vultum ad nos tuum illum amabilem,

Intende fletibus, movere tristibus

Querimoniis, dolore contabentium,

Nostrae salutis iura qui in manibus habes.

Ruptis moris consurge, consurge ocyus,

Impressionem everte funestam hostium,

Qui es nostra spes, tutumque propugnaculum.

Potentia sic plurimi edocti tua, et

Prudentiores redditi, tum desinent,

Monstris deorum inanium atris fidere,

Passim tuum Numen colent sanctissimum,

Et laudibus supra astra tollent, literis

Ad posteros prodent: Potissimum tuum

Nos qui sumus peculium atque haereditas

Raucae tuum clangore buccinae, organis

Et cymbalis, nomen canemus perpetim.

## 17. Actus quartus

*Aman*

Me decolor sub nocte fusca plurimis

Morpheus et indignissimis torsit modis,

Nam monstra quam terrifica Erinnyas truces

Et daemones tortis feroces cornibus

Longuriis formidolosos flammeis

Obtrusit et mihi sopito praetulit!

Vel nunc memoria me ipsa rerum territat.

Non me esse passum atrociora unquam reor.

Vere profecto est dolor acerbus carnifex,

Rimans latebras mentis atque dissecans,

Ut non podagram calceus levat aureus

Nec annulus reduviam neque capitis

Gravedinem diadema: sic nec copia

Opum exigit animi aegritudinem.

Non rapidus amnis, non procellosum mare

Extinguere hanc iram queat: sola est quies

Mihi ruina si video cuncta obruta.

Sed quid, quid hic necto moras tam desides?

Dum nocte pulsa dubius effulsit dies

Solisque purum flammei exoritur iubar

Eo crucem postquam apparavi maximam,

Regem petiturus, mihi dono datum

Ut liceat ex hac Mardochum suspendere.

Sed ferreo cyphone vinctum et lamina

Tostum ignea prius ungulis, centris, flagris,

Sulcis acutis, asperis fidiculis

Crurifragio asciaque cassum et perditum.

Furor invalescit tigrius caecus, vagus,

Conficior, uror, enecor. Rerum parens

Natura leges in novas sese prius

Vertet, fera cum morte concors vita erit,

Iungentur ante astris freta, ignes fluctibus,

Nocti dies, caligini piceae alma lux,

Foedus prius iunget polus cum Tartaro

Et ora damis blanda praebebunt lupi:

Quam desinam monstrum superbum persequi,

Mens agitat intus mihi fera, ignota, horrida,

Tremenda coelo pariter ac terris mala.

At hic inambulabo dum quis prodiens

Mihi referat quid hoc agat rex temporis.

*Assuerus*

Non haec soporem ullum mihi nox praebuit

Sed pervigil velut Argus aut Gorgon fui.

Nolensque inerti tempus illud perdere

Totum otio, rerum ante gestarum meo

Scribae imperavi carptim, ut annales mihi

Percurreret, prudentiae conquirere

Et memoriae subsidia rimosae volens,

Quae saepe per levem exoleta redit notam.

Ventum est eo tandem, ut lubens agnoverim

Beneficium in me Mardochaei maximum.

Nam perfidi sicut merebantur crucem

Retulere praemium. Sed hic, ut audio,

Munere mihi donatus est nullo, quod est

Factum minus regaliter. Nunc cogito

Illi meam probare gratitudinem.

Quippe esse debet charius regi probo,

Beneficiorum, quam trophaeorum decus.

Sed et bonis quod fit bene, id nunquam perit:

Cuiusmodi esse Mardochaeum praedicant.

Porro ultro commeare citroque addecet

Beneficium et relationem gratiae

Gratique debent fertiles imitari agros,

Qui plus solent, quam acceperint, refundere.

At dum vagas Matuta coelo iam fugat

Stellas, coma et radiante surgit floridus

Titan diemque revehit orbi lucidum,

Heus vise Ephebe, quis in hypaethris ambulet.

*Puer*

Dux est Aman.

*Assuerus*

Bene est, iube huc accedere,

Eum volo paucis remotis abritris.

Nemo adeo prudens eruditusve extitit,

Ut non eguerit consiliis saepenumero,

Ob mentis humanae supinam hebetudinem.

*Aman*

Opto tibi tuisque rex laetum hunc diem,

Adsum tuis iussis paratus obsequi.

*Assuerus*

Age te virum quum iamdiu prudentia

Summa cluentem et singulari in me et meos

Inductione animi propensum noverim.

Dicas mihi velim expedite, dux Aman,

Sine flexuosa ambage verborum, quibus

Virum modis meritum optime de me, queam

Tractare?

*Aman*

Iam mox praeda, quam venor, meas

Procurret in plagas, favente Delia

Quando ita iubes, Rex, adfero sententiam,

Quam censeo optimam: sequeris quod voles.

Quem vis honore prosequi, fac prodeat

In publicum, regis caballo vectus et

Amictus ostro intermicet Sidonio,

Tum regia caput Tiara fulgeat,

Dehinc tuorum principum clarissimus,

Eum antecedens et regens spumantem equum,

Lateribus exclamet bonis, per oppidi

Omnes plateas: talem honorem rex ei

Statuet potens, quem honore dignum duxerit.

*Assuerus*

Recte loquutus es. Proinde te volo

Praestare Mardochaeo, hoc ipsum protinus.

Qui, ut audio, contemptus ad nostri sedet

Palatii valvas; is enim animam meam

Sua sagacitate solerti et fide

Ab imminente mortis occultae eruit

Periculo.

*Aman*

Fiet, quod imperas, Here.

Heu me ortum inauspicato horoscopo, male

Ut spe miser frustratus excidi mea?

Nec ulla rima iam patet, rigidissimam

Qua effugere sit, necessitatem liberum.

Exenteror doloribusque differor

Et felle nigro tabidum spumat iecur.

Atenim velim nolim, necesse est obsequi.

Heus prodi eques, palam his coruscus vestibus.

Sic faciet illi rex potens, quem honore dignum duxerit,

Revellit heu tussis mihi praecordia.

**Chorus Iudearum***

Cui dolet, meminit, cui vero placet,

Mox excidit, sermone vulgi ut dicitur.

Habet locum fortassis hoc apud malos,

Viris sed ingenuis probisque nil prius

Est gratitudine, meritis qua gratiam

Cum benevolentia, reponant debitam.

Verum ille gratitudinis totius et

Humanitatis circulum absolvit, suis

Beneficium qui vincere officiis studet

Acceptum. Id ipsum rex abunde nunc facit

Qui Mardochaeum regiis honoribus

Cumulat, virum salutis autorem suae.

Ut cuncta plausu perstrepunt? faustis eum

Ut prosequuntur ominationibus

Omnes, et acclamationibus! Interim

Quantam triumphator, babae, mitissimus

Moderationem in omnibus prae se gerit?

Dicas eum afflatum entheo esse Numine:

Contra Aman anxius cor exedit suum

Tabescit, incandescit, animo deficit,

Opulentia in sua crucem figit sibi.

Per impudentem audaciam atque amentiam

Multa in Deos, et in homines nefarie

Commisit unde totus mente captus est.

*Mardochaeus*

Invitus hanc pompam subii theatricam,

Popularis osor semper aurae maximus

Sed fervidus meorum amor gentilium,

Potentiorque Numinis vis me impulit,

Ubique res mortalium quae temperat.

Et temporis puncto vicissitudinem

Saepe exhibit sortis vagae mirabilem.

Marmore licet pario extruat, et auro tegat

Superbus aulam, supplices dextram petant

Persae cruentam, et osculentur cernui:

Et balsamum, nardumque spiret Indicam:

Veniet dies, ut spero, quo reddet suis

Animum nocentem sceleribus, iugulum hostibus.

Deus superbis ultor a tergo imminet.

*Aman. Zaressa. Magi.*

Cor marcet aegrum penitus et mersum latet,

Liventque venae, magna pars fibris abest.

Flammae medullas, et cor exurunt meum,

Maiora patior, quam ut queam unquam perpeti.

*Zaressa*

Quid mi vir huc vultus, et huc acres refers?

Acieque celsum turbida coelum aspicis?

Larva ossea, pallidior, et cera nova?

*Aman*

Hei hei perii totus.

*Zaressa*

Sit hoc omne procul.

*Aman*

Luctu obrutus, maerore pressus tabido,

Trepidante corde, luce non grata fruor.

Per me triumphalem, loco retulit crucis,

Sceleratus ille Mardochaeus gloriam.

*Zaressa*

Id praedicatur omnium sermonibus.

*Aman*

Id scilicet mentem exacerbat iam meam,

Et strangulat. Quid tu? Quid isti sentiunt?

Quod remedium, quod amuletum huic malo?

*Zaressa*

De gente si Iudaica ortus est, ei

Officere nemo quiverit, me iudice.

Quare vide, qui cum tibi res sit, manus

Ne tandem ei cogare victas porgere.

Habent deum, ut narrant, deorum maximum,

Qui cuncta nutu perficere solo potest.

Suosque ab adversis tuetur omnibus.

*Magus*

Ego cometen pandere infestam facem

Nuper notavi, plaustra tardus qua regit

Lucida Bootes, frigore arctoo rigens.

Et bubo nescio quid atri, carmine

Ferali, heri mihi visus est praedicere.

Centeno eum observa in modum Argi lumine,

Nam saepe flecti fata consilio queunt.

*Magus alter*

Stultum est metu instantis mali intabescere,

Est mortis expectatio, morte gravior,

Fac quamdiu spiras, bene speres, dies

Feret secundiora, miscet summa quae

Saepe infimis, et saepe primis ultima.

Sol ortus atra turbidus caligine,

Descendit Hesperias in undas lucidus

Saepe, et quod undis fervet asperis salum,

Sedatur oppresso repente murmure.

Quid umbrifer vesper vehat, sciri haud potest.

*Zaressa*

Aequo feres, quodcunque sors feret, animo,

Quae versat hanc vitam suo pro arbitrio.

*Aman*

Non vomicam ista leniunt, sed asperant,

Novis opus nobis strophis, et artibus,

Vah illa quae aversere, semper se oggerunt.

Quis cursus aureis turbidus ferit meas?

Nostras fores, quis tam quatit centaurice?

*Harbona Eunuch. Aman*.

Rex mandat ut, citra moram, ad convivium

Venias, quod apparavit Esther opiparum.

*Aman*

Quando iubet rex, pareo. Venio, hei mihi,

Revolvor in metus, animus mihi haeret, ac

Retro cupit referre gressum torpidum.

Horresco, dentes pruriunt formidine,

Sanguis coit, mihi ipse sum formidini.

Tot me premunt et lancinant curae anxiae,

Ambiguae, edaces, turbidae, caput pilos

Quot habet, vel iratum mare undas, vel comae

Sunt arborum, et verno rosae extant tempore,

Quot coelo aperto aves volant, quot astra sunt

Conspicuo et illustri polo micantia.

Sed devorabo, et concoquam, ut quibo, hoc mali.

*Assuerus*

Euge occupa tuum nihil cunctans locum. Hem

Parum videre hilaris Aman, te praebeas

Regineo in convivio lubentem. Age hic

Est attagen Ionicus, grus Thracia,

Scarus Cilix, murena Tartessia, Iovis

Edule cerebrum, et generis omnis salgama.

Fac seligas, quae tibi videntur optima.

Tum exhauriens crystallinum mox poculum,

Extunde ineptas mentis aegrimonias.

Genialis et laetus fluat nobis dies,

Inserviamus Principi Como et Methae,

Eisque faciamus lubentes orgia.

Hunc adbibo tibi cratera, a me cape

Exemplum.

*Aman*

In hac praebebo me re strennuum,

Memini Lyaei dogma per te proditum.

Sicut lupinum ex se ipso amarum, lenibus

Dulcescit undis maceratum: sic cibo

Potuque corpore irrigato, omnis dolor

Dilabitur sensim, atque laetitia redit.

Primas sibi, Dominae suavis Volupiae

In regia, Lenaeus heros vendicat:

O si gravem semper dolorem extunderet.

**Chorus Susianarum***

Euthymian non vis opum vel maxima,

Non principatuum montes, non saeculi

Huiusce personata, bracteataque

Foelicitas dat: sed chorus pulcherrimus

Cinnusque virtutum, atque mens bene conscia.

Nam scelera sunt poenae suis autoribus.

Si cordis urget malitia intimos sinus,

Converberatque durius, non pharmacis

Ullis queat pelli: silet tum Hippocrates

Attonitus, omnisque medicae artis concio.

Anhela Tantali sitis multo est minor,

Minore vexat Sisyphum poena lapis,

Minus gravem Ixion miser patitur rotam,

Nec vultur ore Tytion atro sic ferit,

Nec sic perennes Belidas cruciant aquae.

In splendidissimum licet convivium

Lauta adferantur fercula, atque gemmeis

E poculis arrideat nectar Deum,

Intus decora fulgeat tapetibus

Undique domus, gemmis, ebore, et auro, dein

Exotici spirent odores undique,

Adsint simul tibicines, et musicus

Omnis chorus, adsint tenellae virgines

Formosiores Cypride, adsint Mentoris

Toreumata, et tabellae Apellis sectiles,

Adsit beatum cornu Copiae, omnia

Ea exhibens, quae mundus hic complectitur,

Laudata, pulchra, omne pretium vincentia:

Tyrannis haec pulsans recessus pectoris,

Nunquam dare ullum gaudio locum potest.

*Assuerus. Esther. Aman.*

Et potionis, et tragematum sat est,

Equidem administravi meum lautissime

Munus. Age nunc regina, postulatio

Quae est tua? Hodie quicquid lubet, pete, et feres.

Quid ora moesta avertis, et lachrymas genis

Subito coortas, veste praetenta, obtegis?

*Esther*

Rex, genibus advolvo meum corpus tuis,

Et quando solum id habeo, praesto lachrymas.

*Assuerus*

Quid te male angat, expedi, et mitte lachrymas.

Quid vis? Per ego te regii thalami toros,

Per spes futuras, cuncta ut indices, rogo.

*Esther*

Si gratiam inveni in oculis, o rex, tuis,

Primum mei, deinde te gentis meae

Iudaicae, quae iamdiu servit tibi,

Commisereat. Nam adiudicati omnes sumus

Dirae neci.

*Aman*

Quid hoc rei est? Nunc occidi

Prorsus miser.

*Esther*

Si more servorum in foro

Venundaremur, hoc malum tolerabile

Esset, gemensque sola consilescerem.

Nunc tale prorsus est nihil, sed ungulae,

Flammae, truces parantur et neces. Sed et

Ut sis sciens crudelitas tam barbara

Nostri hostis, in caput redundat regium.

Proin per fidem, clementiam, et sapientiam

Te oro tuam, hanc amoliaris ut procul

Abs te notam, et nobiscum agas humanius.

*Assuerus*

Nimis aequa postulatio Esther est tua,

Audaciae sed tam insolentis quis fuit,

Nefas ut hoc tantum, sit ausus aggredi?

*Esther*

Fatebor ingenue tibi, quando hoc petis,

Sine involucro quopiam, aut anfractibus.

Iste est Aman, vir omnium nequissimus,

Qui solis hanc tuentur aethram fulgidi,

Osorque nostri pessimus, pane et sale

Qui tecum eisdem hic utitur.

*Aman*

Nunc interii,

Sic ista pectus intimum vox perculit.

*Assuerus*

O facinus indignissimum, o tetrum nefas,

Piaculum o nulla expiandum victima,

Plusquam licet vult saepe, cui quod vult, licet,

Ita Sesculysses simplici clementia

Abusus est nostra, ad suam tyrannidem?

Hac fraude turpi, dira, inexpiabili,

Stabilire rem voluit suam? Et clade horrida

Longeque lateque esse formidabilis?

Nemo hostis acrior quam amicus subdolus.

*Aman*

Heu quantus, heu pectus pavor diverberat,

O saeva nimium Numina, o fatum grave,

Quam oculi truces, ut spumat, et volvit minas?

Inter tumultus mentis attonitae vagos,

Ad hunc torum laeva caput suffulciam.

Brevis dolorem forsan elidet sopor,

Et regis ira nonnihil resederit.

*Esther*

Vide ut latebras abditas quaerit scelus,

Tutum latebra non facit, sed sedulo

Labore longi parta virtus temporis.

Ne clanculum pedem efferat, cauto est opus.

*Assuerus*

Non hoc mihi vulgaribus dolet modis

Tam immane scelus audere beneficiarium?

Idque in Dei pios clientes maximi?

Nimis nimis me arcte voluntati vafri, et

Nequissimi addixi latronis, heu pudet.

Vah. Sed quia irae saepe finis igneae

Solet esse poenitudo, ut hanc frangam mora,

Secedere hinc paulisper est pretium operae.

Nam iram domare, existimo arduum magis,

Quam vincere hostem, aut oppida capere fortia.

Atque adeo Cerberum trifaucem extinguere.

Coeli volucribus deus dedit aëra,

Velocitatem leporibus, leonibus

Robur, boves armavit hirtos cornibus,

Apesque spiculo: at homini omnium optimam

Rerum, dedit rationem. Eam quisquis colit,

Nil perperam unquam nilque poenitendum agit.

**Chorus Iudaearum***

Invisus est cunctis Aman probis, velut

Anguilla cunctis piscibus,

Equo ursus, Aspis et lepus maris homini,

Opicisque feles muribus.

Is enim invehit mortalium rebus luem,

Velut Cometes letifer.

Sed facinorum non est quod ulla umbracula

Speret suorum in posterum.

Nam rumor est constans eum labascere,

Ventis velut reflantibus.

Nil alta lux fati sinit caligine

Adobrui unquam perpeti.

Et veritas fucum arguit tandem, lapis

Ut prodit aurum Lydius.

Ipse in lacunam, quam subegit, incidet,

Et ense plectetur suo.

Et dum studet sepem cruentam excidere,

A vipera mordebitur.

Vicissitudo quippe rerum est omnium,

Qui iniuriam facit, feret.

Hoc illud est, quod dicitur vere, Deus

Amor est bonis, furor malis.

**Chorus Susianarum***

Rex praepetem mire anxius flectit gradum

In hortulos, quos dextera instruxit sua.

Florum varia renidet ubi iucunditas,

Ubi daedalae argutos fundunt apes sonos,

Cum summa florum, aut vitreos rores legunt,

Ubi arbores ramis opacae pendulis,

Comisque floridae, ac feraces fructuum,

Compendium et meram Voluptatem exhibent.

Aves ubi auras cantibus mulcent suis,

Manant ubi de fontibus aquae limpidis,

Rigantque laetas areas uberrime.

Quid plura? Magnificentiam cuncta arguunt

Ibi regiam, iure optimo, vel Thessala

Quis Tempe dixerit, vel Elysios lares.

## 22. Actus quintus*

*Assuerus*

Profecto thalamis coniugem inveni meis

Dignam, deus dotes ei omnes contulit,

Quem sedula atque mente syncera colit.

Facies honesta et liberalis regium

Quid arguit, dignumque plane purpura.

Proinde merito ipsam amo, vel impensissime,

Ut sit mihi non tantum obryzo gratior

Auro, lapillis, murice, sed et spiritu.

Vertatur in diem prius nox lucidum,

Gelu in calorem, hyems in estatem, boves

Per aerem volent, culexque exorbeat

Aquas maris, terramque Trochilus glutiat,

Quam amare, dum vita fruar, eam desinam.

Quo magis Amani indignor, hanc dissolvere

Qui copulam nefarie, cuniculis

Actis oblique, nititur: Dein quod est

Animo meo longe omnium gravissimum,

Et dignitati regiae infestissimum,

Infamiae me publice traducere.

Apud suos regem bene audire addecet,

Famae bonae possessio est ditissima:

Quam qui eripit, poena cruenta dignus est.

Est facile servare excitatum ignem: sed hic

Extinctus, haud facile redaccendi potest:

Sic nominis decus tueri est arduum,

Vix vero sarcias semel deperditum. Et

Ut optimi est curare posteros viri,

Ita pessimi est, habere eos neglectui.

Iniuria me censeo affectum gravi: at

Hortos in hos secesseram, ut moras darem

Irae, mucronemque ipsius retunderem.

(Nam saepe homo, ut vinum novum, defervet, ac

Sensim repurgatus, oleo est tranquillior)

Sed nescio quonam id modo, indignor magis,

Tota potens mihi mente dominatur Deus.

Nunc ad penates regios refero gradum,

Ut suppliciis dignis Aman dirum obruam.

Haec penitus offirmata mihi sententia est,

Qui parcit impuro, officit multis bonis.

Bonus bonis sum, et aequus imprudentius

Labentibus, sed destinata malitia

Tentantibus facinus cruentum, acerrimus

Sum ultor. Nam eos vel pulypo tenacius

Aris adhaerentes sacris, raperem ad crucem.

Iure impium ultio manet semper sua.

*Aman*

Me non sinunt Plutonides quiescere,

Incogitata, infanda, diraque ingerunt.

Quo se dabit fortuna, quo verget furor?

Extrema tentare volo, reginam prece

Pulsabo, forsan impetrabo, quod volo.

Intrepida constent verba, qui timide rogat,

Docet negare, serus est nobis pudor,

Irata mulcet lene verbum pectora:

Blandam et suavem proferam pellaciam.

Regina, supplex ad tua accido genua,

Precem meam, oro, mente placata audias.

*Esther*

Vah, machinator fraudis, et scelerum artifex,

Frustra obseratis auribus fundis preces.

*Aman*

Meis opem malis fer, o sacrum caput,

Iugi obruens oblivione iniuriam.

Minimum decet libere, cui multum licet.

*Esther*

Multum decet libere funestum in caput.

Quid perdis ultra verba? Quid pectus meum

Mollire tentas precibus? Haud flecti queo.

*Aman*

Non alia superest ara, quo fugere queam, superest

Nisi genua ad tua, huc reflecte lumina

Per olympicos, medioxumos, et inferos

Rogo Deos, te misereat sortis meae.

Leves in auras, haec mihi est oratio

Iactata, spes praecisa prorsus est mihi.

Immobilis persistit usque, non secus

Ac quercus annosa, ad Notorum flamina:

Immanior bisonte, lynce, tygride,

Et durior chalybe, adamante, marmore.

*Assuerus*

Hei furcifer, quid agis? Quod apparas nefas?

Etiam mearum in aedium penetralibus,

Adferre vim molire compari meae?

*Aman*

Bona verba rex, quaeso, nihil volui mali,

Nisi forte supplicem esse iudicas malum.

*Esther*

Utinam suorum facinorum poenas luat

Orbis tyrannus, quem iugo premit gravi,

Quem affligit indignissimis modis, nimis

Et labe turpi regium inquinat decus.

*Assuerus*

Ne metue, meritis pro suis tractabitur.

*Harbona Eunuchus*

Rex, si placet, de isto tibi pauca adferam,

In eius atrio altitudinis pedum

Est quinquaginta patibulum erectum, unde mox

Fidissimum regis clientem Mardochum,

Avunculumque Esther verendae heroidos,

Charissimum, agere pensilem decreverat.

Id enim mihi indicavit ordinarius

Hodie ipsius servus.

*Assuerus*

Itane optimum virum

Decreverat necare: quem beneficiis,

Adiungere magis debuit causa mea?

Sed bene habet, hanc fabam in caput cudit suum:

Rerum vices sic temperante Numine,

Agatur itaque in eam crucem, Cito, cito,

Lictor rape hunc, rape ad necem atram perfidum.

Quod saepe fieri non potest, fiat diu,

Supplicia in atra praebeas te Daedalum,

Effringe corpus corque tot scelerum capax

Evelle, totos viscerum nuda sinus:

Suspectet orbibus cavis caeli plagas,

Strictisque fractum funibus guttur crepet.

*Aman*

Rex pauca quaeso, pace, si liceat, tua,

Istius abs te criminis veniam peto.

*Assuerus*

Statis? Manusque continetis vindices?

Rapite hunc, procaci quando lingua abutitur,

An parcere aequum est tot sceleribus obruto?

Veniam dabo illi, nemini qui eam dedit?

Quin potius, ubi quae non licent, haud veritus est

Patrare, toleret quae vicissim non libent.

Par est suo ut prematur exemplo nocens.

*Aman*

At memineris, quanta fide serviverim,

Regnique tractarim tui negotia.

*Assuerus*

Non audio, desiste verba perdere.

Quin filios tuos volucres pascere

Trabilibus de gradibus appensos, tua

Ante ora mox, verbis disertis impero.

Ne forte filii impium patrem impii

Sequantur, ut solent Neparum filii.

Atque ut alii edocti, impium ne quid struant

Vel moliantur specie et umbra aequi ac boni.

Nam odi haud secus, quam ipsa Inferorum antra horrida,

Qui toxicum letale, pyxide gemmea,

Dant, et sub ovium pellibus lupos tegunt,

Hi nempe dextra porrigunt panem, at rigens

Laeva occulunt saxum, caput quo suffricent.

*Aman*

Ah parce natis, si quod est crimen, meum est,

Me dede morti, noxium macta caput.

*Assuerus*

Non huius effrena ora continebitis?

An nos suo vult regere more furcifer?

Raptentur abruptis moris huc singuli.

*Nuntius. Zaressa. Pueri*.

O Principum sortem nimis volubilem,

Paremque inani somnio. Hem quis hic?

*Zaressa*

Quae foribus a nostris sonat vox tinnula?

Hem, quid citato nuntius portas gradu?

*Nuntius*

Luctum adfero tibi mulier tristissimum,

Nam rex tuos agi in crucem natos iubet.

*Zaressa*

Quid ais? Satin sanae, obsecro, es mentis?

*Nuntius*

Deus

Me sic amet, mulier, ut est verissimum,

Quod dico. Sic regi placet, promoveris

Nihil reluctando, patrium expient scelus

Oportet, una cum patre.

*Zaressa*

Et pater simul

Perimetur?

*Nuntius*

Hanc rex protulit sententiam.

*Zaressa*

Quod eius est tantum scelus?

*Nuntius*

Clementia

Regis, aliorum abuti in exitium institit.

Et ut nihil sit aliud, ita regi placet,

Quid nos moras hic fando nectimus? Velis

Nolis, eos vinctis manibus abducimus.

*Zaressa*

Hei hei meo a sinu abstrahunt gnatos meos.

Ah quod verebar augurabarque accidit.

Brevem moram largire dum officium parens

Natis supremum reddo et amplexu ultimo,

Avidos dolores expleo.

*Nuntius*

Osculare eos,

Explere lachrymis, fletus aerumnas levat.

  *Zaressa*

O chara pignora, o decus lapsae domus,

Frustra edidi vos et dolores pertuli

Iunonios frustraque pappas praebui.

O pectus, o genae, pares auro comae,

O spiritus Paphiis rosis suavior.

At omne duro concidet fato decus

Ut marcidos spirante declinant Noto

Culmos repente lilia et flaccent rosae,

Pratisque verna expirat omnis purpura.

Ite, ite, nati, matris infaustae genus,

Non amplius vitalis aurae spiritum

Ducetis istius sed ad Plutonia

Spelaea cedentes simul lugebitis

Nullis decorati sepulchri honoribus.

Corpus soluto, heu, labitur fessum gradu.

  *Aman*

Quem deprecer? Quo gravida flectam lumina?

Quae numina inclamem? Unde opem implorem, hei mihi,

Ubi nunc amicorum agmen et satellitum?

Vah deseror nimbis malorum adobrutus:

Utinam liceret lucis invisae moras

Abrumpere et Stygiis cavernis occuli.

O mortis horror morte quavis durior,

O morte gravius, o pudendum dedecus.

Supreme caelitum parens, grandistrepi

Iace, obsecro, in me vim coruscam fulminis,

Meme profundi saeve dominator freti

Invade, monstris me vorandum obiice tuis,

Dehisce Tellus tuque tenebrarum potens,

Et rector umbrarum, in chaos me atrum rape:

Mors irrue in me non trepida, cupio mori.

Hem quid? Quid audio? Liberos necant meos.

*Lictor*

Ades, sceleste: ut tortus et tu pendeas

Hoc fune guttur pensili opprimam tibi

Et supprimam animam ut blaterare desinas.

**Chorus Susianarum***

En ferro hiulco, ut penduli latus viri

Foditur! Novo non est locus iam vulneri.

En rupta sulcis deteguntur viscera

Lictorque anhelus diffluit sudoribus.

Quis adeo duro genere Coclitum satus,

Cui pectus est tam saxeum vel ferreum,

Haec intuens a lachrymis ut temperet.

Quis perpeti istud Caucaseus spectaculum,

Quis ferre possit aeris aut chalybis rigor?

Heu dura, dura criminum salaria.

Dux praepotens, qui syderum fulsit modo,

Elisus est nunc et tenebris obrutus.

*Assuerus*

Zaressa viva terrae hiantis in specum

Mittatur, impium premat Tellus caput.

*Assuerus. Esther*.

Quid maesta restas lugubrem vultum gerens,

Regina? Frena temet et siste impetus.

Modum dolori fige tandem iam tuo.

Meliora mente concipe atque animum excita.

Rebus secundis haud dolere convenit.

*Esther*

Rex: quaeso, quod coeptum est bene, ut peragas bene.

Novis tabellis editis ubique fac

Ut literæ tyranni Aman sint irritæ.

*Assuerus*

Recte mones id restat unum scilicet.

Proin quæ Aman possedit omnia do tibi

Et Mardochæo avunculo tuo annulum

Trado sigillarem, simul pro arbitrio

Vestro, ut meis verbis, ad omnes Persidos

Scribatis oras, Satrapias, Strategias

Volo et flabella seditionis, perfido

Cum Aman nefandam qui paraverant necem

Vobis, supremis mando poenis affici.

Omnes Deum ut pavere discant maximum

Quem sanctius Iudæa plebs colit: sit hæc

Rigida potentis Nemesews necessitas.

*Esther*

Here tibi summas gratias plus pectore

Quam lingua ago ut par est apud Deum: at dabo

Pro viribus operam ne inexpiabilis

In me nota unquam gratitudinis hæreat,

Vitalis istis artubus dum te tuus,

Dum me meus pulsus relinquet spiritus.

**Chorus Susianarum***

Hic nulla longi temporis fælicitas,

Saepe altius fortuna multos evehit,

Maiore per ludibrium ut ruina eos

Deiiciat, imbrem ceu sonorum ab æthere.

Sic editos fulmen ferit montes, quatit

Ornos Aquilo furens proceras sæpius.

Hoc illud est quod dicitur: deos pedes

Habere laneos sed ferreas manus.

Rursus hominum felicitatem obnubilat

Sors saepe, quo demum enitescat purior.

Sicut videre est dissipatam fumidi

Post crassitudinem aeris, micantius

Titanii fulgere solis lampada.

Nemo secundis turgeat rebus nimis,

Spem nemo ponat lapsus, aut elangueat,

Fortunam utramque celsus animus temperet.

**Chorus Iudaearum***

In rebus est mortalium

Vicissitudo maxima,

Quae floruerunt oppida

Deleta nunc passim iacent.

Titulos, opes, stagna et lacus

Supina Tellus deuorat,

Aurum usus atterit frequens

Et marmor imber excavat.

Quae continentur omnia

Vasti sub orbis circulo

Mutantur et breuissimo

Sub temporis puncto cadunt.

At una virtus permanet,

Floret, triumphat, et suos

In sede demum Caelitum

Dulces alumnos collocat.

Proin vos, quibus magnum dedit

Vitæ necisque ius Deus,

Ponite superbos spiritus,

Virtutis artes discite.

Proflate buccis turgidis,

Fumos inanis gloriae,

Irae merum amolimini,

Ferociae arma pellite.

Consulite vestrae patriae,

Vitate caedes impias,

Pacem et quietem saeculo

Fovete vestro candidam.

Sic nulla laedet vos fera,

Sic nulla pestis ingruet,

Sic Marte pulso se exeret

Cum pace cornucopiae.

**Finis Tragediae de regina Edissa sive Esther.**

## 27. Peroratio

Ad vos, viri, revertor, humanissimi,

Coronidem additurus actiunculae

Nostrae, arbitror nulli esse non clarum, pios

Quod asperae quae afflictiones impetunt,

Casu vago non accidant sed ex Dei

Permissu, eosque non ut elisos necet

Sed paenitentiam ad salutarem ut vocet:

Quae limat atram pectoris rubiginem,

Tum illorum ut excitet fidem, quae prosperis

Plerumque suevit emori successibus.

Postremo ut illustret suorum gloriam.

Proinde si nos calamitates urgeant

aequa ferentes mente pulsemus Deum

Ieiuniis, precibus piis et lachrymis

Demissa in imam capita curvantes humum,

Tunc ipse nos modo eruet mirabili

Et misericordiae aperiet mundum suae.

Dum adsit modo syncera1 consignataque

Et non superficiaria ac fugax fides.

Quae si tibi, auditor, satis persuasa sunt

Nunc edito exemplo, valere sospitem

Te optamus atque, si meruimus, plaudere.



# Back



Τέλος τῷ Θεῷ δόξα.

**Εἴς Πέτρον Οὐερκίνιον τὸν τῆς Ἀννονίας σενέσχαλλον,**

**δεκάστιχον προτρεπτικὸν Πέτρου**

**Φιλικίνου.**

Πῶς ἐλπὶς, πίστις τ᾽, ἀγάπητε, θεῷ προσάγουσιν,

Αὕτη σοί δηλοῖ ἱστορίη φανερῶς.

Θωπεύων οὖν τὰς ἀρετὰς, σπουδαῖα μάθησον

Σαυτὸν ἀεὶ νικεῖν, δαίμονα, πᾶν τε[^1] ἄγος.

Ἄμβροτον ἐμμενέως ἐξείης Kύριον εὔξει,

Δόντ\’ ἀσόφοις σοφίην, δόντ\’ ἀφρόνεσσι φρόνιν.

Κεῖνος ἀτάρβητον, ταλασίφρονα, θυμολέοντα.

\’Ρέξει σ᾽, ὀρθὰς καὶ ἡγεμοεύσει ὁδούς.

ᾯ δὴ δόξα, χάρις, τιμὴ, σοφίη, ἀρετὴ, φῶς,

Ὡς ἠν, ὡς ἔσται, κᾄστι, γένοιτο μόνῳ.

Ἐν Βιγχίῳ πόλει τῆς Ἀννονίας.

**Ad reverendum in Christo**

**patrem et dominum, dominum Ioannem**

**Trussium, abbatem bonæ**

**spei apud Hannonas,**

**Petri Philicini**

**carmen.**

Constans iste tuæ vitæ tenor arguit istud

Esse tibi nomen cælitus impositum.

Qui ulnis virtutem sic amplexaris utrisque,

Eius et ascetas provehis assidue.

Hinc adeo firmam spem concipis atque fide stas,

Celso in monte spei pervigil usque bonæ.

Perge subinde pater nobis te vincere sancte

A summo referes præmia digna Deo.

Tuus Cliens Petrus Philicinus

**Epitaphium**

**Clarissimi viri, Domini**

**Petri ab Wercyn, Seneschalli Hannoniae,**

**equitis aurati ad Carolum principem**

**Despinoye et Petrum ab Wercyn**

**Seneschallum, fratres Melodu-**

**nenses, optimae spei adoles-**

**centes, qui obiit anno**

**1556. Iunii 14.**

**Eodem autore.**

Resiste paulisper viator, si placet,

Pretio morae haud fraudandus, ut spero, tuae.

Iacet sub huius marmoris cavo, inclytus

Heros, Petrus ab Wercyn, ex propagine

Senarchus Hannoniae, bonus vir, providus,

Docte pius, pieque doctus, nobile

Cuius decus, lausque emicant latissime,

Cessura nulli edacitati temporum.

Hinc Carolo olim Caesari gratissimus,

In ordinem Torquatorum equitum allectus est,

Tempusque reliquum egit potens honoribus.

Nam civitates rexit et Toparchias

Prudentia, fide atque diligentia

Summa. Idem et arma infesta sumpsit, quando res

Tulit, cohortes, copiasque mercenarias

Ductavit, ut Romanduorum Augusta, tum

Bellax Namurra et Nerviorum natio,

Testarier possunt locupletissime:

Queis praefuit fovens bonos, terrens malos.

At o nimis versatilem atque lubricam

Mortalium sortem, paremque somnio.

Tandem arthricis fractus doloribus, gravi

Febre in super, longaque confectus, nihil

De pristino interim remittens robore

Mentis, spei et fiduciae plenus, suae

Aetatis anno, sexto et quinquagesimo,

Succubuit, heu, mortis severae legibus.

Nunc tot viator pro studiis ac vigiliis,

Ob gloriam exhaustis Dei, obque commoda

Nostri orbis occidui: quietem fac ei

Optes et oneres tum Deum, tum Coelites

Votis, ut ipse auro recocto purior,

Gemmea poli receptus in palatia,

Sancta usque Triada concelebret laudibus,

Inter beatorum angelorum curias.

Lector vale, mortis memor semper tuae.

**Epitaphium**

**Dominae Elizabethae ab**

**Hispania, heroidis sanctissimae, ad Domi-**

**num Gerardum ab Hemmeri-**

**court eius filium Abba-**

**tem Sancti Ber-**

**nati, autore**

**eodem.**

Natalium matrona clara stemmate,

Longe tamen virtute sancta clarior,

Elizabeth ab Hispania, dormit sub hoc

Saxo, resuscitanda ad extremam tubam.

Quae olim educata invicti in aula Caesaris,

Dilecta ab omnibus fuit, de moribus

Lectissimis, vereque gemmeis. Dein

Iugalibus coniuncta taedis, se omnibus

Finxit modis ad omne virtutis genus.

Dei usque summi dedicans se cultui,

Iuges in aede funditans preces sacra,

Delicta ad expianda plebis et sua.

Ieiuniis carnem suam saepe immolans,

Agensque curam pauperum tam sedulo,

Ut in hos facultates suas profunderet:

Conflans in hoc etiam alienum aes saepius.

Tum vidua facta, vicit omnes, sed tamen

Se maxime virtutibus coelestibus.

Adeo ut nihil spiraret aliud, quam Deum.

Denique catarrho oppressa violentissimo,

Crucem adprimens sanctam labris avidissime,

Effudit extremum repente spiritum.

Pacem et quietem ei precare quisquis es,

Ubique praestolans severum iudicem.

**Autoris carmen ad**

**Clarissimum Dominum M. Ioan-**

**nem a Quercu, Canonicum**

**Cameracensem**

Candorem et raras in te dotes veneratus,

Iusto flagravi semper amore tui,

Nuncque probare animum optavi tibi munere quodam,

Officiis et te conciliare meis.

Dent ergo Oebalio saturatas murice vestes

Dites et grandi pondera fulva manu.

Hospes hydaspaeas tibi gemmas advehat, atque

Aurorae populi quae pretiosa tenent.

Exiguum censu de paupere mitto libellum,

A me olim scriptum planius ac rudius.

Quem coram et scriptis tota absens mente petisti,

Atque utinam non spem fallere iste tuam.

Ut sint Carbones prothesauro pretioso,

Tu tamen hoc nostri pignus amoris habe:

Aera minuta duo Christus non respuit et tu

Haec grate sumes, dum meliora paro.

[^1]: De epsilon wordt hier normaliter geëlideerd: maar dit is toch niet
verplicht? Ik doorgrond overigens het metrum niet: moeten we de epsilon
hier handhaven of niet?

