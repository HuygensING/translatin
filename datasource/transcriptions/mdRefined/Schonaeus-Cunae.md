# Front



CVNAE

FABVLA LVDICRA.



# Main



## 1. ACTORVM NOMINA.

PAMPHILVS, adolescens.

CHREMES, senex.

PERILLA, anus.

NISA, puella,

SYRVS, adolescens Chremetis liberi.

LESBIA, ancillae.

BROMIA,

PROLOGVS.

Iambici.

PAcem firmam, atque perpetuam concordiam

Exopto vobis spectatores omnibus.

Neque illam solam publicam, quâ caruimus

Diu, verùm domesticam,

≤line=5≥ Et priuatam multo magis. Nequicquam enim

Est pax foris, si bellum nobis est domi.

Miramini fortasse hoc dictum quid sibi velit.

Atqui id verißimum esse confitebitur,

Cui rixosa ac inquieta coniunx obtigit,

≤line=10≥ Cum qua illi totos pugnandum est dies, nisi

Seruire fortè malit, illique obsequi

≤page=128≥

Per omnia. Quod si inter vos nullus est, qui cum

Huiusmodi colluctatur malo: equidem gaudeo,

Vobisque gratulor. At ne frustra pluribus

≤line=15≥ Sim gratulatus, non mediocriter metuo.

Nam haudquaquam me latet, quàm multae in oppido

Hoc nostro paßim reperiantur foeminae

Procaces, difficiles, morosae, atque improbae.

Quae vt mancipijs maritis vtantur suis:

≤line=20≥ Aequum, an iniquum sit, quod imperant, nihil

Vident quicquam, nihilque pensi habent.

Quibus quoties repugnas, irritas magis.

Nunc itaque qui tales sunt vxores nacti, his ego, vt

Bono, ac tranquillo sint animo impero. Inuentum

≤line=25≥ Est remedium huic incommodo. Gaudete. Seriò

Loquor, nec quenquam ludos faciendos puto.

Alienum id à nostris est moribus. Bonis

Prodesse, nulli obesse studuimus hactenus.

Nisi fortè mulieres malae hic se laedi existiment,

≤line=30≥ [^1]Quando ex improbis probae, ex incommodis

Redduntur commodae. Iniquum id atque iniurium

Ego esse existimo: neque dubito quin in hac

Re omnes assentiamini mihi. Nunc remedium

Quod adfero, non verbis vobis eloquar,

≤line=35≥ Sed lepidâ festiuâque hic exhibebitur

A nobis fabulâ. Auscultate sedulò,

Et Comico fauete omnes choragio.

## 2. PROLOGVS. \[= PERIOCHA\]

NIsam, puellam rixosam, ambit Pamphilus.

Pater, cui nota erat improbitas filiae,

≤page=129≥

Ei aduersatur, impeditque nuptias.

Ille instat, nullumque precandi finem facit.

≤line=5≥ Tandem parentes exorari se sinunt,

Retectis moribus, indoleque filiae.

Mox fiunt nuptiae. Illa ad ingenium redit

Haud multò post, domique magnas concitat

Turbas. At Pamphilus eius iracundiae

≤line=10≥ Remedium quaerens, in cunis illam probè

Vinctam agitat, versatque neque prius inde exemit.

Quam culpam supplex confessa, ad frugem redit.

## 3. ACTVS I. SCENA I.

PAMPHILVS.

Iambici.

NAE ego quartâ lunâ, alióue infelici sidere

Natus sum, qui cum amore flagrem, atque ardeam,

Tamen illam quam amo, & cuius cupiditate,

[^2]Desiderioque tabesco, atque maceror miser,

≤line=5≥ Neque pretio, neque precibus obtinere potui hactenus.

Neque illud tam meae Nisae imputandum esse arbitror,

Quae ex animo me redamat: quam eius parentibus,

Qui ad hunc vsque diem petitionibus meis

[^3]Restiterunt, quod quantopere meum animum commoueat,

≤line=10≥ Quamque aegrè isthuc feram, verbis equidem eloqui

Non possum. Et quis sibi non grauiter hoc dolendum existimet?

[^4]Si cum ambiat puellam neque opibus, neque

Dignitate se praestantiorem, imò inferiorem

Etiam, suo tamen voto nequeat potirier?

≤folio=I≥

≤page=130≥

≤line=15≥ [^5]Placet illa mihi: neque ego illi displiceo, veluti

Ex comi, blandaque eius oratione

Mihi coniectare videor. nullus enim est adolescentium,

Cum quo libentius confabuletur, vel

In multam noctem, si lubeat mihi. Quamuis

≤line=20≥ Colloquium nostrum ab illius parentibus

Interturbatum nobis fuerit saepius,

Non sine vtriusque nostrum maximo dolore:

Quibus totam noctem vigilare dulcius,

Iucundiusque fuisset, quàm quiete, vel

≤line=25≥ Somno frui placidißimo. Sed, me nisi

Oculi fallunt, eius patrem, atque matrem pro foribus

Consistentes prospicio: opportunè herculè.

Adoriar illos rursus, quanquam saepius

Repulsam passus sum miser.

## 4. ACTVS I. SCENA II.

CHREMES, PERILLA.

Eiusdem rationis versus.

≤line=30≥ FElices herculè sunt parentes, vt modò

Aiebas vxor, quibus morigeri, perque

[^6]Omnia obsequentes contigere liberi.

Per. Istud quidem mi vir re ipsa satis, superque iam

[^7]Experti sumus. Chr. Est vt dicis Perilla: atque illa res

≤line=35≥ Aegritudini est mihi maximae: nec quodnam huic

Malo remedium inueniam scio. Per. Neque ego quidem.

Chr. Vna est filia, sua procacitate, moribusque

Improbis hanc qua nobis mouet tragoediam,

Quaeque, hos luctus parit. De filio enim, atque filiâ

≤page=131≥

≤line=40≥ [^8]Natu minore, nihil est quod meritò queramur: qui

Se satis obsequentes nobis praebuerunt hactenus.

Illa aetate maior, sola est quae nunquam quieta,

Aut placata, omnem nostram familiam suis

Vexat, perturbat, exagitatque iurgiis.

≤line=45≥ Alecto, aut Tisiphonem esse dixeris: adeò

Ad commouenda, concitandaque omnia

[^9]Nata esse videtur. Procax, maligna, contumax,

Nulli cedens, aduersa omnibus. Per. Pol vera sunt

Quae narras Chreme, peiorem puellam vix in

≤line=50≥ Toto reperias oppido. Et tamen quoties

Pamphilus eius procus ad eam confabulatum

Venit, miris modis hanc naturae suae malitiam,

Improbitatemque & tegere, & dißimulare nouit peßima;

[^10]Comiter ac blandè cum illo vsque colloquens.

≤line=55≥ Chr. Istud quidem aduerti saepè, & ea res mihi

Admirationi fuit aliquoties.

[^11]Sed etiam atque etiam nobis est videndum, ne ille, qui

Bonus est adolescens, optimisque parentibus

Natus, fictis eius circumueniatur blanditijs.

≤line=60≥ Per. In eo sedulam vterque operam hactenus nauauimus.

Chr. Iniurij profectò essemus, planèque improbi,

Si eum nostrâ culpâ falli, atque decipi

Sinamus. Quin potius, vt ante fecimus, in eâ

Despondenda difficiles, atque inexorabiles

≤line=65≥ Nos illi praebeamus: neque verbis vllis

Neque precibus commoueri nos, flectique patiamur:

≤folio=I2≥

≤page=132≥

Neque eo miserum inducamus, vnde postea

Se nullis expedire queat rationibus.

Per. Dixti probe. Illud enim bonorum officium esse arbitror.

≤line=70≥ Sed estnè hic ille de quo agimus, quem non ita

Procul consistentem video? Chr. Est is ipsus: nos,

Vti videtur, opperitur, mirum ni de eadem re

Acturus est nobiscum denuo. Per. Id quidem

Futurum ego auguror, verum nihil efficiet,

≤line=75≥ [^12]Idque adeò suo magno bono, atqui isthuc nunc

Non intelligit. Chr. Neque nos, vt postea

Intelligat, frustraque doleat, permittemus

Perilla. Per. Laudo, sed propius huc ad nos accedit

[^13]Audiamus quid velit. Chr. Placet, ehem orationi

≤line=80≥ Meae vti subseruias vide, si quid fortè ego defecero.

## 5. ACTVS I. SCENA III. \[\< II\]

PAMPHILVS, CHREMES, PERILLA.

Eiusdem generis.

NVnc accedendi ad illos, atque comiter,

Appellandi tempus esse existimo.

[^14]Quanquam vereor ne nihil rursum efficiam miser.

Attamen experiendum erit. Nam cum semel

≤line=85≥ Arbori securim admoueris, ac caedere

[^15]Inceperis, non nisi ea euersa desistendum censeo.

Eho, mi Chreme, meaque Perilla, matrona optima,

Saluete plurimum. Chr. Ehem, tun’ hic eras Pamphile?

Salue. Per. Prospera tibi precamur omnia.

≤line=90≥ Pam. Benignè herculè, vtinam & ad caetera, quae à vobis

≤page=133≥

Sum petiturus, eodem mihi respondeatis

Modò. Chr. Propemodum scio quid dicas Pamphile.

At non statim cuique concedenda sunt

Omnia: cum frequenter is, qui quid cupit,

≤line=95≥ Planè aut ignoret quale istud sit, quod petit:

[^16]Aut sibi etiam nocitura imprudenter postulet.

Pam. Nihil hîc mihi tale metuendum censeo:

Vos modò precibus nunc annuite meis. Chr. Tace

Sodes Pamphile: quasi te hoc orando à nobis

≤line=100≥ Impetrare oporteat: mitte preces obsecro.

Si in rem tuam esset, & nisi metuerem, ne quàm

Id nunc tibi sedet cordi, tam displiceat postea,

Libenter tibi morem geram: nam ego te probum

Adolescentem esse iudico,

≤line=105≥ Bonisque prognatum: quare non grauatè herculè

Tibi nostram in vxorem daremus filiam,

Nisi quid esset, quod nos deterreret. Per. Est

Vt dicit Chremes: nam nulli eam

Locaremus lubentius, si hoc coniugium tibi

≤line=110≥ Ex vsu fore confideremus: quare mitte hanc obsecro,

Aliasque nuptias, & affines commodiores tibi

Quaerito. Pam. Itáne eandem nunquam mihi

Desinetis canere cantiunculam?

Nuptiae hae, affinesque placent, vt qui maximè.

≤line=115≥ Chr. Rationem potius, quàm amorem, qui malus

Plerunque consultor est, in consilium adhibe Pamphile:

Ea procul dubio id tibi dissuadebit, ad quod

Caecus amor, nimiumque vehemens animi Cupido te

Nunc impellit. Diu deliberandum est in eo, quod semel

≤line=120≥ Caeptum rescindi non potest.

≤folio=I3≥

≤page=134≥

Quare videndum tibi erit sedulò, ne hoc calidum sit nimis:

Neue nunc temerè aggrediare, quod te fecisse

Poeniteat postea. Pam. Non fiet, desponde modò.

Chr. Neque hîc, neque alibi refragarer Pamphile,

≤line=125≥ Si has nuptias tibi profuturas crederem.

Quare si nondum animum penitus ab illâ

Potes auocare, fac id quod potes. Pam. Quid isthuc obsecro?

Chr. Age dicam. Aliquot hanc rem saltem differ dies:

Interea diligentius tecum perpendendo omnia,

≤line=130≥ Mutabis, vt opinor, sententiam: nobisque, qui

[^17]Non statim tibi obsecuti sumus, gratias ages.

Quod si tum etiam idem tibi fortè fuerit animus

Non amplius voluntati obsistam tuae.

Pam. Quanquam durum est, quod postulas Chreme, tamen

≤line=135≥ Quia hoc tuum consilium ex animo beneuolo

Mihi prouenire videtur, agedum, parebo: vos modo

Facite, vti promißis stetis. Per. Fiet, bono

Animo esto Pamphile. Pam. Rus hinc nunc concedo, ibi

Me aliquot macerabo dies. Chr. Hem, bene facis. vale.

## 6. ACTVS I. SCENA V.

NISA, CHREMES, PERILLA.

Eiusdem rationis.

≤line=140≥ AVdire visa sum mihi vocem patris,

Atque eccum, quin opportunè quoque adest mater: voce pol

≤page=135≥

Opus est mihi. Prô Deum atque hominum fidem!

Quae est, si non haec insignis est iniuria!

Chr. Antiquum herclè obtinet. compellabo. Quid obsecro

≤line=145≥ Tecum stomacharis Nisa? aut quam tibi illatam

Quereris iniuriam? ne retice, vt offensae

Medeamur. Nis. Vah, rogas quid sit pater? soror

[^18]Est, quae me non toleranda affecit contumelia.

Chr. Quid, soror? Nis. Soror inquam, cui mox in capillum

≤line=150≥ Inuolabo sacrilegae. Per. Quid illa fecit obsecro?

Nis. Quae me non sororem, sed seruam sibi esse deputat.

Per. Missa haec nunc facito mea Nisa, & qua re te illa

Offenderit, narra potiùs.

Nis. Age mater, dicam, ausculta. Cum ego totum hunc diem

≤line=155≥ Diuersis, grauibusque occupata fuerim negotijs:

Illa in triclinio ociosa desidens,

[^19]Cum fratre, alijsque quibusdam adolescentibus

Fabulata, nugataque est hactenus.

Chr. Nae tu magno conatu magnas nugas adfers Nisa. Nis. Vah,

≤line=160≥ Siccine & tu isti ociosae

Patrocinare pater? neque te mei miseret, quae me graui

Labore defatigaui? Iam video quid mihi

[^20]Faciendum siet, à vobis quando deseror,

Ipsa hanc iniuriam, atque ignominiam, mihi

≤line=165≥ Pugnis, vnguibusque vindicandum censeo.

Neque quisquam me hodie exorabit, quin illam, vti

≤folio=I4≥

≤page=136≥

Merita est, vlciscar impurißimam. Chr. Eho, siccine

Abis Nisa? Per. Mane obsecro. Chr. Abijt,

[^21]Turbas excitatura intus maximas.

≤line=170≥ Non arbitror magis morosam, atque irritabilem

Puellam vsquam reperirier. Atque ideò prudenter herculè

Facimus, qui bene morato isti adolescenti eam

Nuptum locare noluimus. Quod si ille eam satis

Nosset, nos missos faceret protinus, & à tam

≤line=175≥ Graui malo sibi cauendum esse putaret sedulò.

Per. Verum dicis Chreme. Sed eam

Intrò statim sequamur: nam nisi nos in tempore

Adfuerimus, metuo mecastor, ne grauißimos

Istic tumultus concitet.

≤line=180≥ Chr. Probè mones, itaque lubens obtempero.

## 7. ACTVS II. SCENA I.

SYRVS, NISA.

Trochaici.

PRô supreme Iupiter! quas intus nostra

Nisa concitauit turbas? quam illaudabile

Exhibuit spectaculum? quod nisi pater, &

Mater eam cohibuissent, sororem nihil mali

≤line=185≥ Commeritam, & puellam longè, quam ipsa est, meliorem,

[^22]Interemisset planißimè. Non mulier per Iouem,

Sed Furia infernalis videbatur mihi:

[^23]Quam neque blandè, commodèque loquendo magis placaueris.

Quam si aduersus stimulum calces, aut laterem laues.

≤line=190≥ Nae ille omnium hominum qui viuunt, futurus est

≤page=137≥

Infelicißimus, qui eam vxorem ducet domum.

Ego herclè perpetuo celebs viuere malim, quàm à tam

[^24]Improba quotidie vexari, & cruciari femina.

Sed quid caecus, atque inconsultus amor valeat

≤line=195≥ Aduertite obsecro. Pamphilus hic noster vicinus

Eam deperit, amatque perditè. Nae ille

Haud mecum sentit. Sed ignorat miser,

Qualis ea sit, quam ambit, quamque vxorem sibi dari petit.

At at, eccam ipsam foribus erumpentem conspicor.

≤line=200≥ Vt etiam nunc insaniat, videte

Obsecro, mirum ni me quoque hic sit aggressura, quâ

Est audaciâ. quod si fiat, eficiam, vt

Cum viro non muliere sibi certamen susceptum esse sciat.

Sed euenturum herclè, quod dico mihi auguror: quia in

≤line=205≥ Iurgio sorori adiutor fui. Nis. Vbi ille scelus est,

Qui mihi aduersus sororem obstitit, atque repugnauit

Tam contumaciter? cum tamen illa esset digna, quae

Peßimis exciperetur modis. Sed opportunè

Hic illum pro foribus consistentem inuenio.

≤line=210≥ [^25]Adoriar. Hem, hiccine stas furcifer? Syr. Tun’ me
furciferum

Appellabis peßima? Nis. Vah, quid dixti nequam?

Itane & nunc patrocinare sorori, quam modò

A patre, & matre adiutus, mihi è manibus

[^26]Surripuisti? Nae ego te pro isthac audacia

≤line=215≥ Exercebo probè. Syr. Apage sis, nihil tuae me terrent minae:

Neque mihi periculum admodum videtur

Metuendum, quod ab hoste sit denunciatum

≤folio=I5≥

≤page=138≥

Antea. Nis. Non pol denunciabo, sed dabo malum.

Syr. Siccine agis venefica? Heu me miserum! succurrite

≤line=220≥ Populares, auxiliumque innocenti ferte

[^27]Mihi. Nis. Etiam vociferaris nequißimè?

Crucior fustem mihi deesse, quo tibi

Scapulas conteram mastigia. Syr. O puellam

Omnium quae viuunt sceleratißimam! at

≤line=225≥ In pedes hinc me quantum queo: nolim mihi

Rem esse cum isthac Tisiphone. Nis. Ha, ha, he, aufugit

Ignauus, non alio telo, quam vnguibus

Et pugnis superatus. Nae ille consecutus

Est triumphum magnificum. Age, nunc me lacessat:

≤line=230≥ Qui volet, faxo illum tali, atque hic est, mactatum malo.

## 8. ACTVS II. SCENA II.

PAMPHILVS, NISA.

Eiusdem generis versus

VT nihil est tam facilè: quin difficile fiat,

Si inuitus facias. Hoc adeò ex hac re mihi

In mentem venit. Diebus hisce superioribus

Commoratus sum ruri: neque herclè incommodè.

≤line=235≥ Nam praeterquam quod verno tempore nunc illis floreant

Atque iucunda, & amoena sint omnia,

[^28]Quotidie cum amicis, atque sodalibus quibusdam

Commessabar, genioque indulgebam affatim,

Nihilominus tamen pauci hi dies, totus

≤line=240≥ Annus, aut eo amplius etiam visus est mihi.

Credo vt fit: quia aberam ab illa quam amo, breue

≤page=139≥

Etiam tempus fuit longißimum. Sed quid

[^29]Nunc agam, aut quid consilij capiam, equidem nescio.

Conueniamne iterum parentes,

≤line=245≥ An ipsam potius? quod quidem fecero lubentius:

Quando illam beneuolam, parentes autem illius expertus

Sum mihi aduersos esse hactenus. Sub vesperum

Itaque cum illa loquendi

Opportunitatem quaeram: quam hoc tempore.

≤line=250≥ [^30]Non defuturam puto. Sed nescio quam huc procul

Aduentantem video. aut illa est, aut oculi mihi

Prospiciunt parum, profectò ipsa est. Salus

Me seruatum vult. Eam hic praestolabor.

[^31]Atque appellabo comiter. Nis. Satis superque iam

≤line=255≥ Me sum vlta: haud arbitror, quenquam futurum, qui

Me conuitijs suis posthac sit prouocaturus.

Et sapient mea quidem sententia,

Si crabrones sibi non esse irritandos putent:

Qui vltro, & non laceßiti, satis nocent

≤line=260≥ Porrò quod me procacem, iracundam, malamque esse

Praedicant, id equidem minimi facio: cum mulier mala

[^32]Vulgari etiam prouerbio, longe anteferenda sit

Fatua. At quisnam ille est, quem me accedentem conspicor?

Pamphilus est, nisi oculi hallucinantur, vt ego illum

≤line=265≥ Aspicio lubens. Pam. Hem, siccine hic mihi

Obuiam venis mea Nisa, mea voluptas vnica?

Quò tibi iter est? Nis. Ad macellum propera, emptura, quae

Nobis apparanda erunt in vesperum. Pam. Bene

≤page=140≥

Facis, ac subsistamus hic paulisper: est quod tecum agam

≤line=270≥ Seriò. Nis. Si quid, quod me velis, est Pamphile,

Agedum sodes, atque confer tua verba in compendium,

Nam properato opus est mihi. Pam. Expediam paucissimis.

Longè me omnium fortunatißimum putarem,

[^33]Si tu vxor contingas mihi.

≤line=275≥ Quem meum erga te animum, vt ante cognouisse,

[^34]Atque perspexisse te saepe arbitror,

Ita nunc rursum eundem tibi aperio, retegoque planißimè.

Age sodes mea Nisa, define tergiuersari.

Nis. Quid vis faciam? Pam. Quid? amantem redama. Nis. Amo te

≤line=280≥ [^35]Mi Pamphile: neque quisquam alius est vspiam

Adolescens mihi charior. Quin tute ipse scis,

Quam intimum habeam te, & mea consilia vt tibi

Credam omnia. Pam. Benignè dicis, gaudeo.

[^36]In toto hoc oppido nulla herculè puella est, quam ego

≤line=285≥ Magis diligo quàm te, meum suauium,

Delicium meum: prae qua ipsa Venus parum venusta,

Elegansque videretur mihi. Nis. Tu pol quoque

Adolescens mihi videre facetus, atque

Formosus satis. Pam. Credo, verum haec nihil

≤line=290≥ Ad rem: & hactenus quamuis inter nos familiariter

Saepè locuti sumus, effectum tamen est nihil.

[^37]Nis. Non id mihi imputandum est Pamphile, sed tibi

Potius, qui cum parentibus meis de eo

Nondum tibi agendum putasti seriò.

≤line=295≥ [^38]Pam. Egi quidem de hac re cum illis saepißimè:

Quin non ita pridem instabam, atque vrgebam sedulò.

Sed parum etiam nunc profecisse videor mihi.

≤page=141≥

Nis. Bono animo esto, rursus illos conueni:

Credo te impetraturum, nisi ipse tibi desis.

≤line=300≥ [^39]Non vno, vt vulgo aiunt, ictu arbor concidit:

Instandum vsque, ac perseuerandum erit tibi:

Ita victor tandem euades. Pam. Faciam herculè.

Nis. Ego nunc ad macellum, quò constitueram ire pergo:

Tu vide vt in tempore, quod omnium rerum primum est, patrem

≤line=305≥ Rursus adoriare, atque matrem etiam meam, si

[^40]Potes: me equidem morigeram experieris tibi.

Pam. Faciam vt mones, Vale mea Nisa. Nis. Pamphile mi, vale.

## 9. ACTVS II. SCENA III.

CHREMES, PERILLA.

Eiusdem rationis versus.

SOmnum ego hac nocte oculis non vidi meis;

[^41]Neque animo tranquillo toto hoc potui esse die:

≤line=310≥ Adeò nostra Nisa, puellarum, quas ego quidem

In vita vidi, peßima, suis me turbarat iurgijs.

[^42]Mitto iurgia, atque rixas: verbera

Etiam cuiuis impingere audet sceleratißima:

Ne fratri quidem cedens ipsi. tanta est animi

≤line=315≥ [^43]Iracundi, atque procacis impotentia.

Caeterum sororem non pluris facit,

[^44]Quam mancipium aut vernam vilißimam.

Quam quidem hisce diebus superioribus

Planè occidisset, nisi ex furiosae manibus

≤line=320≥ Illam extorsissem miseram. Pol omnium

Hominum infelicißimum me haec efficit

Filia, quam iratam placare si coneris,

≤page=142≥

Nihilo plus agas, quam si des operam, vt cum illa insanias.

Sed ostium crepat quis exiturus sit

≤line=325≥ [^45]Videro. vxor est. Per. Eho, hiccine astabas Chreme?

Te quaerebam. Chr. Me? quid est? eloquere paucis.

Per. Pamphilum rure redisse narrauit, modò

Mihi quaedam, cui credo satis. Chr. Quid tum? Per. Sibique

Ab eo negotium esse datum aiebat, vtî nos

≤line=330≥ Conueniret, seriòque ageret de nuptijs

Filiae: ipsum iam quidem deliberasse satis:

Neque interea commutatum esse eius animum:

[^46]Ac proinde orare, vt tergiuersandi finem

Tandem faciamus. Chr. Me miserum! Neque quid agam?

≤line=335≥ Neque quid responsurus sim scio. Auribus enim,

Vt dici solet, teneo lupum: cuius nec retinendi, nec

Amittendi mihi datur copia. Per. Quin missam

Faciamus, & elocemus peßimam: vt tandem

Perpetuis nos, nostramque familiam rixis,

≤line=340≥ [^47]Iurgijsque liberemus. Chr. Egon’ id conari queam?

Egon’ adolescentem nihil de nobis mali

Commeritum, indignis circumueniam modis?

Tum me hominem durum, & inhumanum esse deputem.

Per. Quid igitur faciendum censes? cedo Chreme.

≤line=345≥ Chr. Neque ei ego illam do, neque cuiquam dandam existimo.

[^48]Sed lupus est in fabula: vox comprimenda est.

Per. Quis est? Chr. Viden’ accedentem? Per. Quem obsecro! Chr. Rogas?

≤page=143≥

Pamphilum. Per. Ipsus est profecto huc affectat viam.

Chr. Taceamus, sermonemque eius aucupemur

≤line=350≥ Eminus. Per. Placet. \-\--

## 10. ACTVS II. SCENA V. \[\<III\]

PAMPHILVS, CHREMES, PERILLA.

Eiusdem generis versus.

\-\-- Vetus dictum est: Quod ipse per

Te efficere potes, ne committas alteri.

Atque id quidem iam hinc succurrit mihi. Hesterno die

[^49]Cum vicina nostra Lesbia egi sedulo,

Vt Chremetem nomine meo conueniret,

≤line=355≥ Cumque illo de filiae ageret nuptijs,

Quam frustra miser ambiui hactenus: verum illam

Et mei, & negotij suscepti planè oblitam

Esse arbitror, vt pote quam toto hoc nusquam vidi die.

Ch. Audin’ quid dicat Perilla? Per. Audio Chreme.

≤line=360≥ Chr. De eadem re nobiscum acturus videtur denuo.

Pam. Nunc itaque vt ipse mihi Mercurius sim, res tempusque

Postulat: quare recta ad eos accedo via:

Quandoquidem satis iam diu rem dilatam arbitror.

[^50]Et inutilis homini est pudor dum vrget neceßitas:

≤line=365≥ Atque adeò amor, quauis neceßitate vehementior.

Sed eccos quos volebam. nihil herculè fieri potuit

Opportunius, propius accedam, atque alloquar.

Saluete, ad vos ibam. Chr. Qua de re? Pam. Ah, rogas? quasi

≤page=144≥

[^51]Nescias Chreme, & non antea frequenter

≤line=370≥ De eodem vobiscum egerim. Quid, an diutius

[^52]Me ruri mansurum arbitrabimini?

Cuius animus hic in amore est occupatus totus?

Chr. Affectibus moderare sodes Pamphile:

Et quid ratio tibi praecipiat sedulò

≤line=375≥ Obserua. Pam. Senes rationi pareant; alius

Nos adolescentes vrget stimulus, quanquam hunc animi

[^53]Mei affectum non ex iuuenili leuitate, aut stultitia, sed

Ex sano consilio, ac deliberatione

Longiori esse profectum existimo.

≤line=380≥ Quare desponde, obsecro, atque tergiuersandi

Tandem finem face. Chr. Vis quidem haec est, quanquam ipse,

Quid petas, ignoras infelix. Nunc itaque, ne

Te circumuenisse dicar postea

Proferam quod te celauimus hactenus:

≤line=385≥ Nam gener, & affinitas placent: sed est quod

Nos deterreat. Pam. Quid obsecro? Chr. Non ausim dicere,

Tu huic dic Perilla. Per. Proferendum est: namque eò

Iam res redijt, vt non dißimulandum amplius.

[^54]Sed parum tutus hic est ad narrandum locus:

≤line=390≥ Quare intrò eamus: ibi quomodo se res habeat,

Tibi commemorabimus. Pam. Vt lubet, praecedite,

Sequor. ô me felicem! nisi vestra postrema haec

Oratio mihi animum exanimasset metu.

≤page=145≥

## 11. ACTVS III. SCENA I.

LESBIA, BROMIA.

Iambici.

QVid ais Bromia? daturnè illa hodie Pamphilo nuptum?

≤line=395≥ Bro. Est vt dico Lesbia. Les. Quî scis, aut vnde istud

Audisti obsecro? Bro. Hera mihi modo narrauit intus.

Les. Quid audio? illámne procacem, iracundam, atque

[^55]Morosam puellam adolescenti dabunt

Tam amabili, ac generoso? vah, vide quid agant homines

≤line=400≥ Prae studio, dum isthuc quod volunt efficiant, ô senem

Audacem! ô infortunatum adolescentulum!

Cui si exitium moliaris, quò nisi

Huc instiges infelicem? Bro. Miseret me eius:

Nam liberalis, & honestus visus est mihi.

≤line=405≥ [^56]Les. Non ille vxorem ducet domum, sed inquietam

Rixosamque Furiam, ac pugnacem bestiam: cum quâ

Illi totos erit rixandum. & pugnandum dies.

Bro. Mirum est adolescentem tam obesis esse naribus,

Vt consuetudine longiore, crebrisque colloquijs

≤line=410≥ [^57]Improbos eius mores, atque indolis ferociam

Non animaduerterit. Les. Amor quem semel corripuit Bromia, hunc

Coecum facit: vt medio etiam die hallucinetur,

Erretque turpiter. Bro. Ita me Deus amet, vt mihi

Verum videris dicere, nam ni ita esset, quamuis

≤line=415≥ Indotatam, atque inopem huic praelaturum eum

[^58]Fuisse facilè crediderim. Les. Vicem pol eius doleo

Bromia. Quantopere huius stultitiae, ac temeritatis

≤folio=K≥

≤page=146≥

Illum poenitebit postea, cum tam infelicibus

Nuptijs sese impeditum, atque illigatum

≤line=420≥ Esse sentiet. Bro. Sera erit illa hominis imprudentis,

Atque inconsulti querimonia: cùm ex eo malo

In quod sua se stultitia coniecit, nulla erit

Emergendi copia. Sed verba hic facimus, quasi nihil

[^59]Sit quod agamus intus: cum omnia in culina

≤line=425≥ Perstrepant tumultibus, ingrediamur potius

[^60]Lesbia: ne nos hera hîc ociosè garrientes

Inueniat. Les. Probè mones, I prae, sequor.

## 12. ACTVS III. SCENA II.

CHREMES, PERILLA.

Eiusdem rationis versus.

MVlta quidem in vita aduersa, atque tristia

Mihi contigerunt: ex quibus aegritudinem,

≤line=430≥ [^61]Grauemque molestiam animo meo obortam memini

Saepißimè: sed ex nulla alia re maior vnquam

Mihi prouenit dolor, quàm ex filiae huius, quae

Iam sponsa est, indole procaci atque moribus

Minimè amabilibus. Atque id adeo mirari

≤line=435≥ Nunc in mentem venit mihi, cur Pamphilus

[^62]A me, vxoreque mea edoctus, praemonitusque sedulò,

Non eam sibi reijciendam sit arbitratus:

Et non tenuioris fortunae vxorem duxerit

Potius, cum qua & hilariter, & commodè vitam

≤line=440≥ Potuisset exigere: cum ex nuptijs his, nihil

Nisi lites & iurgia ei sint exoritura

[^63]Infelici, cuius me miseret, vicemque doleo:

Atque adeo ipse me accuso, atque iniuria

Condemno, qui ei auscultauerim, moremque gesserim.

≤page=147≥

≤line=445≥ Fuisset tum quidem ei molestum, pertinaciter

Si denegassem verum non nisi bidui,

Aut tridui haec fuisset aegritudo: post

Rem secum rectâ reputasset viâ, at fores

Crepuere, quis sit exiturus nescio.

≤line=450≥ Per. Mirum quo se noster Chremes hinc longius

Subduxerit, praesertim cum sciat, quam multa sint

Nobis apparanda in vesperum. Chr. Perilla hîc

[^64]Ego sum, quem abijsse suspicare longius.

Accede, est quod tibi dicam. Per. Non iam vacat

≤line=455≥ Hîc ociosè fabularier: intro me sequaris

Velim. Chr. Mane sodes paulisper. Per. Hem maneo.

Chr. Quid arbitrare? in quem tandem finem hoc nobis

[^65]Euasurum est coniugium? Per. Nescio mi vir,

Et metuo: ne illa antiquum obtinens,

≤line=460≥ [^66]Magnam suo marito sit breui excitatura

Tragoediam, grauesque tumultus, ac turbas domi

Concitet: qua est improbitate, & contumacia.

Chr. Metuo id ego quoque. Verum si quid tale euenerit,

Non nos, sed ipse se Pamphilus incuset, ac

≤line=465≥ Culpet licebit: qui suis affectibus,

Animoque gerens morem, quae ei praediximus

Euentura, nihili fecerit. Per. Istud rectè. Nae ille

Plorabit, sat scio, siquidem ipsa, quod ne contingat, nimis

Vereor misera, ad ingenium redierit. Chr. Ad illum

≤line=470≥ Iam solum rerum summa redit. Ipse quod

[^67]Intriuit, omne id erit ei exedendum. Sed

Melius fortasse, quam nos suspicamur,

Res succedet. Eamus nunc intrò, omniaque ad nuptias

Quae erunt opus, paremus sedulò. Per. Bene

≤line=475≥ Mones, & propterea tibi libenter obsequor.

≤folio=K2≥

≤page=148≥

## 13. ACTVS III. SCENA III.

PAMPHILVS.

Eiusdem generis.

NVptias mihi parari, meque iam Nisam

[^68]Vxorem ducturum, iampridem in ore est omni

Populo. vicem omnes deplorant meam, qui tam

Infausto me irretiui connubio: adeò

≤line=480≥ [^69]Eius improbitas innotuit omnibus.

Ego tamen contra opinionem hominum, has nuptias

Mihi confido euenturas ex sententia: nam si

[^70]Illa secus, quam bonam decet matronam, sese gesserit,

Sique ego salutaribus admonitionibus,

≤line=485≥ Commodeque loquendo nihil effecero,

[^71]Inueniam, opinor, eius improbitati remedium:

Et malo nodo malum mihi quaeram cuneum,

Sed fortasse ipsa posthac sese emendabit,

Et ad frugem redibit denique. At poëta

≤line=490≥ Iste, haud mediocriter mentem terret mihi,

Qui odorem, quo semel est imbuta, recentem

Testam seruare diu asserit. Sed non statim

Velut ex tripode profecta, habenda sunt oracula,

Quae poëtae chartis illinunt: apud

≤line=495≥ Quos mendaciorum plena sunt omnia.

Mea sic est ratio, & sic animum induco meum,

Quod quis nescit, an sit euenturum, id antequam

[^72]Acciderit, vehementer si timeat meticulosus homo

Is sit necesse est. In rebus dubijs spe fulciendus est

≤line=500≥ Animus: neque committendum, vt ante tempus videamur

Miseri, ita facere certum, ac decretum est mihi.

Nunc, vt me parem, domum eo, reuersurus sub vesperum.

≤page=149≥

## 14. ACTVS IV. SCENA I.

CHREMES, SYRVS.

Eiusdem generis.

ADhuc tranquilla res est: & spero inter eos

Conuenturum Syre. Syr. Spero ego herculè quoque pater.

≤line=505≥ Sed vereor infelix, ne nos haec spes fallat.

Chr. Ego etiam, quoties eius ingenium, indolemque

Mecum perpendo, non mediocriter timeo: meque

Adolescentis miseret: qui neque nostris, neque

Aliorum admonitionibus, consilijsque

≤line=510≥ [^73]Acquiescens, sese in tantum coniecit malum,

Vnde in posterum nullis rationibus

Emergere poterit. coniugium enim semel

Contractum, dirimere si quis conetur, nihil

Agat. Syr. Est ita vt dicis pater? Chr. Quod de inferis

≤line=515≥ Poëtae fabulantur, facilem scilicet

Ingressum ad eos patere cuilibet: verum

Regressum nullum: id herclè mihi euenire

Videtur matrimonio iunctis: qui compede

[^74]Arctiori sunt vincti, quàm vt vnquam distrahi

≤line=520≥ Queant, & quamuis eueniat (quod interdum

Accidere videmus) disceßio: tamen maritus, &

Vxor maneant necesse est. Nihil enim inter eos

Interuenire potest tantum, ac tam graue, quod istam

Societatem dirimere queat vnquam. Syr. Verè id quidem

≤line=525≥ A te dictum est pater. Chr. Tu itaque fili vide

[^75]Sedulóne quid tale vnquam vsu veniat tibi, vafrae,

≤folio=K3≥

≤page=150≥

Callidaeque sunt puellae: ad sua tegenda,

Dißimulandaque vitia miris ingeniosae modis.

Quae cum amatore quoties confabulantur,

≤line=530≥ Nihil illis videtur blandius, nihil

Iucundius, nihilque amicius: verum

Cum ductae sunt domum, cumque vxores factae sunt,

Tum operaprecium est videre illarum contumaciam,

Moresque subito commutatos, tum pro blanditijs

≤line=535≥ Rixas, & iurgia ingerunt, ne à verberibus quidem

Subinde temperantes, quae quidem iniuria probis

Est mußitanda viris. nam si reluctari

[^76]Pergas, ex insana insaniorem eam reddas tibi.

Tu itaque periculum ex alijs facito Syre,

≤line=540≥ Tibi quod ex vsu siet.

Syr. Spero ego mihi obuenturam commodam. Chr. Spero

Ego quoque. Neque eo haec dicta volo, vt à connubio

Te deterream: sed vt probam

Beneque moratam dispicias: ac prudenter deligas,

≤line=545≥ Quam diligendam tibi putes. Syr. Dabo operam

Pater: habeoque gratiam, qui filio

[^77]Consulendum existimas. Chr. Probè facis,

Atque vt te dignum est. Eamus nunc intrò,

Iamdudum mater tua nos expectat domi. Syr. Fiat.

## 15. ACTVS IV. SCENA II.

PAMPHILVS, NISA.

Eiusdem rationis.

≤line=550≥ CVm vxore vtcunque mihi conuenit hactenus,

Nisi quod modo, cum egissem nescio quid parum

Ex ipsius sententia, stomachari inceperit.

Ego eius iracundiae concedens, huc foras

≤page=151≥

Abibam tacitus. Id enim facere malebam,

≤line=555≥ Quam maiorem excitare tragoediam; & oleum

Camino addere. Quod ego quidem boni mariti

Officium esse arbitror. Infirmae sunt feminae,

Atque irritabiles: quae blandè, commodéque

Loquendo, meliores redduntur saepius.

≤line=560≥ [^78]Quod mihi faciendum puto, neque id molestè

Aegreque ferendum, si ex qua voluptatem

Capio, eius incommoda mihi toleranda etiam sient.

Sed nescio quid à nobis crepuit ostium?

Ipsa est, quae exit, hui, vultus non placet, commota etiam

≤line=565≥ [^79]Nunc videtur. quare comiter mihi

Erit appellanda: Namque animo irato blanda

Solet mederi oratio. Nis. Vbi nunc ille est improbus?

Qui modo, dum verbera sibi parata esse videret,

Foras efugit clanculum. Sed commode

≤line=570≥ Pol hic eum stantem reperio. Iam faxo

Ne ad consimilem fugiat modum, accedam. Hem, bone vir.

Columen verò nostrae familiae, siccine

Te hic ociosè stantem rursum inuenio? Nae

Ego mulier sum misera, quae tibi, viro

≤line=575≥ Tam desidi, tardoque nupsi. Pam. Oh, Nisa, desine

Sodes stomacharier: si quâ in re deliqui, non causam

Dico, quin quod meritus sum feram. Nis. Nihil tuas

Blanditias moror: neque verbis hoc persolues vnquam,

[^80]Quod re mihi fecisti malè.

≤line=580≥ Pam. Si quid peccatum est, age, curabo vt sarciam.

Tu modo quieto animo sis. fac obsecro.

Nis. Tun’ mihi quieto vt anima sim imperas scelus?

≤folio=K4≥

≤page=152≥

Vah, vix me contineo, quin in oculos tibi inuolem.

Pam. Ah, ne saeui tantopere: & quicquid illud est,

≤line=585≥ Quo te offendi, ignosce amabo. Homo sum, nihil

Humani à me alienum puto. Nis. Haud me sic placabis furcifer.

Noui ego maritorum mores: qui cum sua

Delicta sibi volunt remitti, supplices

Sunt vxoribus: vbi vero istud impetrauerint,

≤line=590≥ Continuo ex supplicibus contumaces, ex bonis

[^81]Redduntur peßimi. Pam. Bona verba mea Nisa.

Nis. Etiam rides, meque illudis mastigia?

Crucior mihi deesse baculum, quo tibi

Scapulas, caputque diminuam impurißime.

≤line=595≥ Sed neque manus, neque vngues desunt, arma semper

Parata mulieribus. Pam. Ah, siccine me Nisa verberas?

An te hoc decere arbitraris? non te dignum facis.

Nis. Tace, neque me amplius lacesse, aut prouoca impudens:

Quam cum voles, placare nequeas. intrò ego

≤line=600≥ Hinc concedo, tu nisi sequaris protinus,

[^82]Vae scapulis tuis. Pam. Hui, quam iracundo, quamque

Praecipiti animo est: vno aliquo verbo ad stomachandum,

Atque adeo verberandum eam facili conciueris.

Quod moderatè quidem ferendum nunc putaui

≤line=605≥ Mihi. Quod si patientiâ meâ sibi

Abutendum esse existimet, nae illa vehementer

Errat, si me tam leni. placidoque animo semper

Futurum censeat. Inueniam remedium.

Illius iracundiae: quo non vtar tamen,

≤page=153≥

≤line=610≥ Nisi neceßitate coactus. atque erit

Isthuc extremum praesidium mihi: quemadmodum

Nautae omnibus rebus desperatis, sacram

Ad anchoram confugere consueuerunt. Sed Syrum

Eccum vxoris fratrem huc accedentem è foro

≤line=615≥ Conspicio, non hic illum praestolabor: at

Intrò statim mihi eundum esse arbitror.

Sequatur ipse, si quid est, quod nos velit.

## 16. ACTVS IV. SCENA III.

≤line=5≥

SYRVS, NISA.

Eiusdem generis.

REuiso quid agat Nisa, soror mea: & quo pacto

Ipsi conueniat cum marito: cuius ego vicem

≤line=620≥ Ex animo doleo, cui tam rixosa, & procax

[^83]Vxor contigit. Pol dignus est fortuna meliore:

Nam liberalis est: ingenio, ac moribus

[^84]Commodis. Nostra autem imperiosa, proterua, atque contumax

Est: quam ego mihi vxorem nolim, etiamsi principis,

≤line=625≥ Aut satrapae alicuius sit filia. Sed video eam

Foras egredientem. Hic ego subsistam paulisper, vt

Quidnam dictura sit audiam.

Nis. Nae mihi multae mulieres desipere admodum

Videntur, quae, veluti pueri magistros, ita

≤line=630≥ Maritos obseruant, atque metuunt suos.

Ego alio ingenio me natam esse gaudeo,

[^85]De quo tamen omnes nostri questi sunt hactenus:

Et quam ob causam me parentibus etiam minus

Charam fuisse probè animaduerti. Verum

≤line=635≥ Nihil moror, malo me vti improbam incusent,

≤folio=K5≥

≤page=154≥

[^86]Quam vt fatuam contemnant, ac derideant.

Syr. Prô summe Iupiter! quis non eam mulierum, quae

Viuunt, arbitretur peßimam? Quae de malitia,

Atque improbitate sua non erubescit gloriarier?

≤line=640≥ Sed compellabo. Hem Nisa, quo pacto nouum

Tibi placet connubium? Satin’ ex sententia?

Nis. Tun’ hîc eras Syre? non praeuideram te, quò

Tibi est iter? Syr. Aliud respondes, quam quod te rogo.

De coniugio quaero: quod quia nouum est, gratum

≤line=645≥ Tibi, iucundumque esse auguror.

Nis. Vtinam augur sis verus. Syr. Quid? an quicquam te tam citò

Potuit offendere? praesertim cum maritum

[^87]Commodum sis nacta? Nis. Tibi talis videtur:

At non nisi quae calceum induit, sentit quâ parte

≤line=650≥ Pedem vrgeat. Syr. Mihi herclè eius mores placent.

At tibi videndum est, ne tuâ culpâ incipiat

Esse sui dissimilis. Nis. Apage sis furcifer,

Nihil dicis: nec mihi vacat tuas audire naenias.

Syr. Abijt commota idque vnico verbo, quanquam decreueram

≤line=655≥ Eos visero, tamen ingrediendum iam mihi

Non puto: alias id fiet opportunius.

## 17. ACTVS V SCENA I.

NISA, PAMPHIIVS.

Iambici.

QVotquot in hac nostra sunt vrbe, omnes me felicem tamen

Vno ore esse asserunt, measque praedicant

Fortunas, quae hunc nacta sum maritum. In quo

≤line=660≥ Errare, fallique nimium videntur

Mihi. Nam quem illi probum, solertem atque impigrum

≤page=155≥

Esse putant, stupidus est, iners, & caudex insulsißimus.

Quare parum inter nos conuenit hactenus:

Neque conuenturum posthac vnquam existimo.

≤line=665≥ Sed eccum prodeuntem, iurgio aut pugnis

Potius erit mihi excipiendus: vt sciat

Nondum excidisse mihi verba ista contumacia,

Quibus me modò lacessebat. Pam. Satis iam,

Satis diu me bonum maritum praebui,

≤line=670≥ Palpandi, ac blandiendi finis faciendus

Nunc est mihi. Nis. Quid ais omnium? Pam. Hiccine astabas?

Ego te nunc, vt digna es, exercebo peßima.

Ain’ vero canis? siccine agis? huc si quid lubet.

Pam. Non herculè altercandi, aut concertandi tecum nunc ocium

≤line=675≥ Est mihi. mox faxo aliam nobis vtî canas cantiunculam.

Nis. Quid tecum mußitas mastigia? sed fugit

Homo ignauißimus, ante tubam inani pauore territus.

Sed fugiat quò volet, non tamen effugiet infortunium,

[^88]Nam domum reuersa ita illum exercebo, vt

≤line=680≥ Huius diei, meique semper meminerit.

Nunc ad Fabullam vicinam hanc fabulatum eo:

Vbi domum rediero, sentiet pugnos, vnguesque meos.

## 18. ACTVS V. SCENA II.

CHREMES, PERILLA, PAMVHILVS.

Eiusdem generis.

AVdio Perilla quotidianas inter filiam,

Generumque nostrum Pamphilum esse turbas: quae

≤page=156≥

≤line=685≥ Res quantopere mihi doleat, verbis equidem nequeo eloqui

Per. Meo quoque animo, mi Chreme, aegritudo haec maxima est,

Sed eccum Pamphilum, cunas gestantem: hui,

Quid istud est nouae rei? sed aliò deflectit viam,

Reuocemus. Hem Pamphile. Pam. Quis est qui me vocat?

≤line=690≥ Socer est, socrusque, opportunè herculè, his nunc consilium

[^89]Aperiam meum: simulque adiutores in hoc

Negotio mihi vt sint orabo. Chr. Quid istud esse

Dicam Pamphile? quo defers has cunas? an parturit

Vxor? Pam. Parturit illa quidem: quin potius parit

≤line=695≥ Quotidie. Chr. Eho, quid isthuc monstri est? Pam. Iurgia,

Rixas, turbas, tumultus, cui malo remedium ego nunc mihi

Quaeram. Chr. Quod remedium Pamphile? narra obsecro,

Nam audire gestio. Pam. Tam placidam atque mitem eam

Reddam, quàm ouem. Per. Quo pacto amabo? Pam. Non est nunc

≤line=700≥ [^90]Narrandi tempus. Eamus intrò: ibi meas

Artes vobis commemorabo. Chr. Vbi illa nunc est?

Pam. Foras confabulatum cum vicinis exibat modo;

Neque eam reuersuram arbitror ante vesperum:

Adeo iucundae, dulcesque illi sunt inanes fabulae.

≤line=705≥ Chr. Praecede, sequimur, \-\--

≤page=157≥

## 19. ACTVS V. SCENA III.

NISA, CHREMES, PAMPHILVS, PERILLA.

Eiusdem generis.

\-\-- Nunc tandem lepidis saturata fabulis,

Sub coenae tempus, vtî mos est mihi, redeo domum:

Vbi nisi omnia à meo furcifero reperiam

Parata, vae capiti, oculisque illius! Faxo ne

Iam elabatur, vtî modo, cui si in capillum

≤line=710≥ Semel inuolauero, eò redigam miseriarum, vt

Perpetuò sit miser. Chr. Quae nobis Pamphile

Dixisti, probè intelleximus omnia.

[^91]Sed dic seriò sodes, putas successurum,

Si ad eum rem aggrediaris modum. Pam. Non est dubium id

≤line=715≥ Quidem. Vos modo facite vt adiutores sitis mihi.

Chr. Faciemus herculè sedulò, sed eccam, adest.

Pam. Video, continuò, nisi fallor, me iurgio

[^92]Adorietur. vos intrate paulisper: & mox ad meam

Vocem exilite protinus. Chr. Fiet. Pam. Nunc te virum

≤line=720≥ Praebe Pamphile: neque vngues, neque pugnos eius time.

Nis. Vah, siccine rursum te ociosum hîc stantem reperio

Scelus? Pam. Eho, blanda atque amica salutatio.

Nis. Etiam rides peßime? nae ego te pro istis dictis,

Ac factis exercebo, vt ne impunè in me

≤line=725≥ [^93]Illusisse videaris. Pam. Non agnosco te tam

Superbam, atque efferam. Nis. Rursusne irrides peßime?

≤page=158≥

[^94]Hem, quid cesso? aut cur non in oculos illi inuolo

Sacrilego? Pam. Age, si quid lubet. Nis. Praesto sum. Vapula

Trifurcifer. Etiam referire audes sceleratißime?

≤line=730≥ Chr. Quid hae sibi turbae volunt? Nisa, cohibe iracundiam:

Et contendere cum marito, matronae indecorum,

[^95]Ac turpe esse existimo. Nis. Nihil ego moror

Talem maritum: cui iam spiritum interclusero,

Ne me lacessat amplius. Quid istud? ah

≤line=735≥ Scelerate, quo me abripis? Pam. Hem, subueni pater.

Chr. Adsum. Pam. Nunc lepidum faxo vt videatis spectaculum,

Nis. O populares! succurrite, atque opem ferte miserae.

Pam. Iam ego procacitatem te docebo tuam.

Nis. Subuenite sodes vicinae. Vah, haeccine

≤line=740≥ Fieri in ciuitate liberâ?

Subuenite, subuenite mihi obsecro.

[^96]Pam. Iam constricta, vinctaque est satis. Nunc agitanda

Vsque est mihi, vt hanc furiosae mentis edormiscat

Insaniam. Per. O spectaculum nouum, & nunquam

≤line=745≥ Visum antea! Nis. Prô Superi, atque inferi omnes! Pam, Oh.
quiesce

Sodes mea Nisa, & temet ad somnum compone.

Nis. Vt te supremus perdat Iupiter. Pam. Dormi,

Dormi inquam: somnus herclè medebitur tibi.

Chr. Nae tu nugator es facetus Pamphile.

≤line=750≥ Pam. Hoc vnum deerat illi pater: in cunis olim eam

Infantem non agitastis satis: hinc illa oritur morositas.

His. Ego pol modo te occidam sacrilege. Pam. Quiesce

≤page=159≥

Mea Nisa: mox animi redibit sanitas.

Nis. O miseriam! nemo me audiuit vociferantem?

≤line=755≥ Nemo infelici subuenit mihi? Pam. Ego mox subueniam,

[^97]Vbi morbum tuum edormieris. Nis. Vae tibi

Mastigia, nam nemo me exorabit, quin te vti

Dignus es, iam iam vlciscar. Neque quisquam erit,

Qui non hoc merito à me factum dixerit,

≤line=760≥ Cum tanta me hac affeceris contumelia.

Pam. Alijs tibi verbis erit vtendum, siquidem

Hinc eximi velis. Nis. Quid? an etiam me tibi

[^98]Supplicaturam arbitraris sceleratißime?

Dissolue me, dissolue inquam. Vah, discrucior mihi

≤line=765≥ Cultrum deesse, quo haec praecidam vincula:

Et quem deinde in pectus tibi recondam, hominum

Quos terra sustinet nequißimo. Per. Mitte

Minas mea Nisa, ac desine stomacharier:

Ego iam faxo vt soluaris. Pam. Nemo illam hinc liberabit,

≤line=770≥ Aut eximet mater, nisi prius frugi

Se in posterum futuram mihi promiserit.

Ni. Egon’ tibi illud promittam impudens? Vah toxicum

Tibi praebuero lubentius. Chr. Age mea nata, promitte,

Ego te soluam protinus.

≤line=775≥ Nis. Suadere noli; nunquam faciam, quin mori malim,

Quàm non hanc tam insignem in me iniuriam vlciscar.

[^99]Pam. Et tamen id erit faciendum tibi, si his liberari

Vinculis velis. Chr. Age Nisa. Nis. Non possum pater.

Chr. Potes: sic te rediges in gratiam. Nis. Parui

≤line=780≥ Ego eius gratiam facio, qui mecum agit

≤page=160≥

Tam illiberaliter. Per. Eia, quiesce, atque ausculta mihi.

Tu te probam praesta posthac, ego tibi

Illum maritum fore polliceor commodum.

[^100]Nis. Verba isthaec sunt. Chr. Fiet procul dubio. Ad me recipio.

≤line=785≥ Tu modò tuae fac vtî modereris iracundiae.

Nis. Vah, egon’ me induci patiar, vt huic

Supplex fiam? non pol faciam. Per. Nihil isthoc erit opus:

Tantum te officio probae matronae facturam

[^101]Promitte in posterum. Pam. Imo nisi sua se delicta

≤line=790≥ Posthac correcturam, mihique per omnia

Morigeram, atque obsequentem fore receperit,

Nunquam illam hinc eximam. Nis. Os durum. Pam. Tum contumaciae, &

Tuae procacitatis, quâ in me es hactenus

Vsa, veniam velim preceris, coram his tuis

≤line=795≥ Parentibus. Nis. Etiamne amplius? Pam. Delibera,

Tecumque statue, quid tibi faciendum siet.

Per. Ne tergiuersare mea Nisa, faciendum est, nam in eum

[^102]Iam res deuenit locum. Nis. Ah, desine: nam nihil agis

Mater. Chr. Non poenitebit te facti, & nobis

≤line=800≥ [^103]Qui consiliùm dedimus, gratias ages

Postea. Nis. Heu, quò inducitis miseram! Pam. Faciat quod vult, nihil

Moror. Per. Faciet Pamphile. Nis. Age, age, faciam: soluite

Modo me, atque his liberate vinculis: pudet

≤page=161≥

Enim me, atque piget huius tantae infamiae.

≤line=805≥ [^104]Chr. Hem. laudo, faciemus sedulò, soluta es, exili.

Pam. Nunc quod promisisti, praestandum est tibi.

Nis. Quid? Pam. Eho, rogas? procumbe in genua,

Et tuorum delictorum nos veniam precare.

[^105]Hem, cessas? in cunas te per Iouem rursus

≤line=810≥ Conijciam, ni id quod pollicita es effeceris:

Neque toto te hinc eximam die. Per. Obsequere

Nisa, facile factu est, quod maritus imperat.

Nis. Non video quo pacto hinc elabar, improbae

Eius voluntati nisi morem gessero:

≤line=815≥ Itaque faciendum erit. Chr. Nunc te amo mea Nisa. Nis.
Ignosce Pamphile,

Et vos mei parentes, quod peccatum est, sarcietur in

[^106]Posterum. Per. Euge, iam mihi places mea

Nata. Pam. Si tu te probam mihi vxorem praestiteris,

Ego me tibi commodum maritum polliceor

≤line=820≥ Futurum. Praecedite vos nunc intrò, ego iam iam sequar.

Aduertite obsecro spectatores quàm lepido,

Facilique inuento hanc actionem vobis ex Tragoedia,

Commutauerim in Comoediam. Vos iam appello viri,

[^107]Qui morosas, difficilesque vxores habetis

≤line=825≥ Domi: à me exemplum capite, non aliâ eas

[^108]Ratione, aut modo emendaueritis melius.

Nunc, si quod actum est vobis placuit, plaudite.



# Back



FINIS.

[^1]: *In margine* Troch.

[^2]: *In margine* Troch.

[^3]: *In margine* Troch.

[^4]: *In margine* Troch.

[^5]: *In margine* Troch.

[^6]: *In margine* Troch. 2.

[^7]: *In margine* Troch.

[^8]: *In margine* Troch. 2.

[^9]: *In margine* Troch. 3.

[^10]: *In margine* Troch.

[^11]: *In margine* Troch.

[^12]: *In margine* Troch. 2.

[^13]: *In margine* Troch.

[^14]: *In margine* Troch.

[^15]: *In margine* Troch.

[^16]: *In margine* Troch.

[^17]: *In margine* Troch.

[^18]: *In margine* Troch. 4.

[^19]: *In margine* Troch.

[^20]: *In margine* Troch.

[^21]: *In margine* Troch.

[^22]: *In margine* Iamb.

[^23]: *In margine* Iamb. 2.

[^24]: *In margine* Iamb. 2.

[^25]: *In margine* Iamb. 2.

[^26]: *In margine* Iamb.

[^27]: *In margine* Iamb.

[^28]: *In margine* Iamb. 2.

[^29]: *In margine* Iamb.

[^30]: *In margine* Iamb.

[^31]: *In margine* Iamb. 2.

[^32]: *In margine* Iamb.

[^33]: *In margine* Iamb.

[^34]: *In margine* Iamb.

[^35]: *In margine* Iamb.

[^36]: *In margine* Iamb. 2.

[^37]: *In margine* Iamb. 2.

[^38]: *In margine* Iamb. 2.

[^39]: *In margine* Iamb. 2.

[^40]: *In margine* Iamb.

[^41]: *In margine* Iamb.

[^42]: *In margine* Iamb.

[^43]: *In margine* Iamb.

[^44]: *In margine* Iamb.

[^45]: *In margine* Iamb. 2.

[^46]: *In margine* Iamb. 4.

[^47]: *In margine* Iamb. 2.

[^48]: *In margine* Iamb. 6.

[^49]: *In margine* Iamb.

[^50]: *In margine* Iamb. 3.

[^51]: *In margine* Iamb.

[^52]: *In margine* Iamb.

[^53]: *In margine* Iamb.

[^54]: *In margine* Iamb.

[^55]: *In margine* Troch.

[^56]: *In margine* Troch.

[^57]: *In margine* Troch.

[^58]: *In margine* Troch.

[^59]: *In margine* Troch. 2.

[^60]: *In margine* Troch.

[^61]: *In margine* Troch.

[^62]: *In margine* Troch.

[^63]: *In margine* Troch. 3.

[^64]: *In margine* Troch.

[^65]: *In margine* Troch.

[^66]: *In margine* Troch.

[^67]: *In margine* Troch.

[^68]: *In margine* Iamb.

[^69]: *In margine* Troch.

[^70]: *In margine* Troch.

[^71]: *In margine* Troch.

[^72]: *In margine* Troch.

[^73]: *In margine* Troch. 3.

[^74]: *In margine* Troch.

[^75]: *In margine* Troch. 2.

[^76]: *In margine* Troch.

[^77]: *In margine* Troch.

[^78]: *In margine* Troch.

[^79]: *In margine* Troch.

[^80]: *In margine* Troch.

[^81]: *In margine* Troch.

[^82]: *In margine* Troch.

[^83]: *In margine* Troch.

[^84]: *In margine* Troch. 2.

[^85]: *In margine* Troch. 2.

[^86]: *In margine* Troch. 2.

[^87]: *In margine* Troch.

[^88]: *In margine* Troch.

[^89]: *In margine* Troch.

[^90]: *In margine* Troch.

[^91]: *In margine* Troch.

[^92]: *In margine* Troch.

[^93]: *In margine* Troch.

[^94]: *In margine* Troch. 2.

[^95]: *In margine* Troch. 2.

[^96]: *In margine* Troch. 4.

[^97]: *In margine* Troch. 2.

[^98]: *In margine* Troch.

[^99]: *In margine* Troch.

[^100]: *In margine* Troch.

[^101]: *In margine* Troch.

[^102]: *In margine* Troch.

[^103]: *In margine* Troch. 2.

[^104]: *In margine* Troch. 3.

[^105]: *In margine* Troch.

[^106]: *In margine* Troch. 2.

[^107]: *In margine* Troch.

[^108]: *In margine* Troch.

