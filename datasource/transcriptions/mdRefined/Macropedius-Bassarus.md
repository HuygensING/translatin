# Front

/

GEORGII MACROPEDII

BASSARUS,

Fabula festivissima.

Ultraiecti.

Harmannus Borculous excudebat, anno

1553\.

GEORGIUS ALBERTO suo salutem dicit.

Vidisti, ni fallor, mi D. Alberte, ante annos duos aut tres tuo nomini
destinatam *Bassarum* nostram, quam tibi utique anno priori reddidissem,
si mihi neglegentius scriptam transcribere vacuisset. Cum tu autem mecum
expostulare de promisso non cesses, nunc demum paululum temporis
occupationibus meis scholasticis suffuratus, eandem recognovi pauloque
nonnullis in locis auctiorem reddidi.

Accipe igitur, mi Alberte, *Bassarum* nostram, munus (quamquam exiguum)
ex animo non ficto tibi oblatum. Quam tamen in hoc non mitto, ut
calcographis excudenda tradatur, sed ut inter curas et seria tibi
ludicra quaedam sint vulpina Bassari vafritie concinnata, quibus animum
tuum subinde oblectes. Non in hoc (inquam) ut excudatur, quod nonnullis
fortasse displiceat quod sacerdos introducatur, quamquam in aliis
probus, ad rem tamen familiarem sibi servandam paulo quam decet
propensior.

Vale ex Traiecto, tertio Kalendas Septembris.

ARGUMENTUM IN BASSARUM.

Custos paroecho praesidique Bassarus

(Quod sordidi essent et tenaces plurimum)

Lepidis dolis cum obsoniis vina abstulit

Et ad illa edenda eos vocavit vesperi,

Adiutus infidelitate Creobori et

Larvis suorum liberorum Bacchicis.

Fit interim ob tenebras, tonitru et fulgura,

Primum paroecho sacram ad aedem territo,

Dein Creoboro a cruce persequente aerario,

Spectaculum lepidissimum. Post Bassarus

Sua singulos cena soluta obsonia

Magno omnium risu comesse disserit.



# Main



# 1. ACTORES FABULAE.

Prologus Dromus, servus

Bassarus, custos (BAS.) Droma, serva

Bassara, uxor (BA.) Creoborus, parasitus

Phorus et Harpax, liberi Aerarius

Hieronymus, pastor Chorus ex morionibus,

Graidium, anus partim masculis

Corasium, puella partim foeminis

Euergetes, praeses larvatis.

Merimna, uxor

# 2. PROLOGUS.

Versu iambico trimetro.

Priusquam agant res histriones ludicras,

Quiddam volunt spectantibus me serium,

Quod in omnium rem sit futurum, proloqui.

Mensis agitur duodecimus, quod ultimos

≤line=5≥ Exhibuimus de more ludos scaenicos.

Cuius rei explicabo causam duplicem.

Anno fuere superiori malevoli,

Qui garrientes publice et privatim eo

Dementiae venere, ut et blateraverint

≤line=10≥ Nos quoslibet tum ecclesiasticos viros,

Tum saeculares praesides taxare, ad haec

Veterem instituere denuo comoediam.

Quid patimur? An quod anilibus tritis quoque

Ex fabulis risus iocosque movimus

≤line=15≥ Subinde spectatoribus, cum maxima

Nostrum omnium eruditione, dicimur

Taxare ob hanc rem quoslibet, veterem quoque

Comoediam renovare vetitam legibus?

Quid *Aluta*, quidve *Andrisca* cum *Rebellibus*,

≤line=20≥ Atque id genus aliae obfuerunt fabulae, iis

Qui candidi ac livore fuerant liberi?

Si his fabulis sese putant taxarier,

Nihil profecto tam sacrum, tam dexterum,

Aures quod has tenerrimas non laeserit.

≤line=25≥ Sed et alii fuere, qui adolescentulis

Mage obesse quam prodesse ludos scaenicos

Contenderint, quod ex theatro (ut plurimum)

Vel proniores carnis ad lasciviam

Evaserint vel egerint licentius

≤line=30≥ Vel vixerint protervius, quasi vitium

Non indoli hominis insitum, sed ex iis

Tantum modo, quae agit videtve, pullulet.

Quamquam tenellam mentem ephebi et lubricam

Foedis logis aut gestibus minime nego

≤line=35≥ Subinde depravarier, quales quidem in

Proscaenio nec decet agi nec dicier.

Plus gratiae et probitatis (ausim dicere)

Deprehendi in iis, qui libere et feliciter

Egere ludos in theatro scaenicos,

≤line=40≥ Quam in iis frequenter, qui (perinde ac ad lyram

Asini) ob stupiditatem vel ignorantiam

Rebus gerendis sunt inepti dextere

Aut per socordem ignaviam angulos amant,

Quo aliis alacre rem scaenicam tractantibus

≤line=45≥ Vel ipsi inertes ferientur vel alios

Ob lapsum in aliquo verbulo derideant.

Non damno eos tamen, quibus animus adeo

Tranquillus est, ut candidi spectantibus

Iungi eligant quam turbulenti actoribus.

≤line=50≥ Variis enim natura varias inserit

Dotes, et altera alteram non improbat.

Quod si ex grege hoc aliquos reperias improbos,

An tu mihi haud tales futuros asseres,

Nisi prodiissent nostrum in hoc proscaenium?

≤line=55≥ Quid ceteri qui hic sunt, vel hinc Laudanium

Vestramve Daventuriam profecti, ad haec

Numquam citati erunt agenda ludicra, an

Numquam rebelles improbive evaserint?

Et haec quidem contra aemulos et contra eos,

≤line=60≥ Qui somniis suis, suis phantasmatis

Nos hactenus nostro bono vestroque vos

Privare honesto munere egerunt satis.

Ceterum ubi vidimus gravissimis viris

Doctisque nostrum displicere silentium,

≤line=65≥ Decrevimus iocos dolosque Bassari

Vobis modo exhibere festivissimos,

Qui praesidem et pastorem et alios ad sua

Ipsorum edenda convocavit fercula.

Videtedum ne praesidis vocabulo

≤line=70≥ Praefectum habendum existimetis urbicum:

Pagana, agraria, rudia erunt, quae agenda sunt,

Et propemodum omnis apparatus rusticus.

Spectate, state, silete, Bassarus exiet.

# 3. ACTUS I. SCAENA I.

Iambici trimetri.

BASSARUS, BASSARA.

Prodi uxor. BA. Hem. BAS. Memento adire tempori

≤line=75≥ Forum cupedinarium et mercarier

Capos duos anatesque totidem et anserem

Armumque arietis dexterum. Nam vesperi

Epulari et exporrigere frontem destino.

Scis nempe carnivalia. BA. Atqui paucula

≤line=80≥ Nostrae familiae sufficere equidem reor,

Quae ex corte nostra facile suppeditavero.

BAS. Apage cohortales aves. Nam et optimos

Mihi quosque cum suis uxorculis viros

Accivero. BA. Num pastor aderit? BAS. Quid rogas?

≤line=85≥ Primas erit. Quid absque Bitho Bacchius?

Hunc suaviter (si fors ferat) mulgebimus.

BA. Probe, ut subinde assuevimus. Vereor tamen

Ne (qua laborat) podagra desidem domi

Cenare cogat atque motus terreat.

≤line=90≥ BAS. Quin tu taces? Ducendus est, gestandus est,

Vehendus est. Abi ocius, cave occupent

Te pluvia, chasma, fulgur et tonitru imminens.

BA. Quod tu mihi, bone vir, tonitru somnias

Hoc mense Martio? BAS. Num abis, loquacula?

≤line=95≥ Videsne ab austro lividas glomerarier

Nubes polumque obducier? Vade ocius,

Eventus ipse dicta mox probaverit.

BA. Vadam. Heus puella. BAS. Heus tu. BA. Quid est? BAS. Pauxillulum

Morare, dum pro lectitandis vesperis

≤line=100≥ Ex more cymbala pulsitem, nam a prandio

Iam sonuit hora tertia. Audistin’? BA. Licet.

BAS. Fortassis ex pastore nonnihil interim

Rescibo nobis commodum. BA. Fieri potest.

Iamdudum enim ad forum aniculam misit. Vale.

≤line=105≥ BAS. Utinam madescat uxor ad vivam cutem,

Ut debitam sibi ferat mercedem, eo

Quod obstrepat semper mihi atque obganniat.

Quid praesidis parasitus eminus boni

Adferet? Habet quod cruciat. Absque causa enim

≤line=110≥ Nec obambulat solus nec it sine praeside.

Tacitus morabor hominem, ut audiam et sciam.

# 4. ACTUS I. SCAENA II.

Trimetri.

CREOBORUS, BASSARUS.

Canunt poetae sospitatori Iovi

Pitarchian fuisse amatam coniugem

Eisque filiam fuisse Eupraxian.

≤line=115≥ Id perperam finxere, ut ipse intellego.

Sunt namque nunc omnes Ioves olethrii.

Harpyia coniunx uniformiter omnibus,

Ex qua pari ratione Dystychia oritur.

Obtempero usque divitum tum legibus,

≤line=120≥ Tum moribus, tum nutibus. Volunt, volo,

Negant, nego, et lingua bilancis facilior

Assentor usque et obsequor. Verum mihi

Nil praeter infelicitatem nascitur

Et pessimum infortunium. Nil commodant,

≤line=125≥ Nil dant egenti divites. Manus suas

Ad largiendum contrahunt, sed ampliter

Ad detrahendum porrigunt, quod praesidis

Ex opere plane conspicor. BAS. Quid praesidem

Sugillat? Audire libet ipsa plenius.

≤line=130≥ Creobore. CRE. Quis me nominat? BAS. Qui te colit.

CRE. Nugae. BAS. Qui amat. CRE. Bullae. BAS. Qui honorat. CRE. Fabulae.

BAS. Qui te nutrit. CRE. Pol hac beas sententia.

Nisi nutrias, non me colis. BAS. Miser, quin assides

Tuo Iovi? CRE. Is me exclusit, ut eum strangulet

≤line=135≥ Supremus ille Iuppiter. BAS. Ne flagitium

Admiseris, propter quod expulit domo.

CRE. Flagitium id omne iudicat, quod non suo

Marcas ducentas attulerit aerario.

BAS. Bona verba. CRE. Bona merda. BAS. Hem quid actum est? Explica.

≤line=140≥ CRE. Scin hoc die fures duos affixos cruci?

BAS. Scio, perge. CRE. Dum super hoc veluti facto bene

Negotio adeo gratulaturus virum,

Abi (inquit) in rem pessimam, nil commodas.

Si detulissem divites gravioribus

≤line=145≥ Obnoxios facinoribus, quos pensiles

Fecisset in fumario, Ganymedis in

Locum quidem succederem. Nunc autem (ut is

Qui dira nunciat) abigor indignis modis

Longe a canistro et enecor fame miser.

≤line=150≥ BAS. Fors coxit aliquid lautius, quod et sibi et

Uxorculae et ventri tuo haud satis foret.

CRE. Famula apparabat anserem pinguissimum,

Quem (nescio quibus) insuper murenulis

Infarserat. Iovis cerebrum dixeris,

≤line=155≥ Si quippiam coctum ex eo gustaveris.

Nihilominus larido et bovillis carnibus

(Si sumen et farcimen, exta quoque adsient)

Contentus esset hoc die hercle Creoborus.

BAS. Verisimilia loquere. Sed age nil est domi,

≤line=160≥ Quo victites? CRE. Ita me iuvet dea Saturitas

Beata, praeter sacculum iuglandium

(Quem ad amicorum gratiam a Dionysiis

Subinde captandam hoc die sestertiis

Emi tribus) domi est nihil. BAS. Nihil? CRE. Nihil.

≤line=165≥ BAS. Te si quis ergo vesperi invitaverit,

Haud senserit difficilem (ut auguror) admodum.

CRE. Non admodum nec pallium mihi ruperit.

BAS. Si operam tuam mihi vespere locaveris,

Faxo domi meae anserem nihilo minus

≤line=170≥ Lautum vores. CRE. Quicquid voles futurus est

Creoborus, etiamsi catellum iusseris

Fieri atque sub mensa ossa pronum rodere.

BAS. Te laudo. Trade itaque mihi clavem domus

(Quam habere iamdudum scio te) praesidis.

≤line=175≥ CRE. Et promus et condus meae atque praesidis

Domus es. Hem claves tibi. BAS. Bene est; abi

Et exeunti templum adesto praesidi,

Ut hac euntes te atque eum ad cenam vocem.

CRE. Secum haud sinet me congredi. BAS. Sequere eminus.

≤line=180≥ Abi, cuiquam ne qua sit suspectio.

Graidium adest ancilla pastoris, cui

Loqui me oportet antequam pulsem. CRE. Avolo.

# 5. ACTUS I. SCAENA III.

Trimetri.

BASSARUS, GRAIDIUM, HIERONYMUS.

Ut anicula haec suffarcinata est! Iridos

In morem onusta flectitur. Viso, quid habet.

≤line=185≥ GR. Hieronyme, domine pastor, exili foras.

BAS. En improbam mulierculam. Foras virum,

Qui aegerrime suos movere pedes valet,

Huc evocat. HIER. Quid, stulta, me foras vocas?

Quin haec ferebas intro, ut offerres mihi?

≤line=190≥ GR. Ut luce clara perspicere queas, ere,

Quam pulchrum, obesum et regium capum et alios

Pullos tibi parvo admodum mercata sim.

En pondera. HIER. Egregius profecto et optimus

Meo tuoque, Graidium, et Corasii

≤line=195≥ Meae palato. Abi, repone et appara.

In aquamque frigidam Falernum mergito,

Quo nil saporis optimi per aëris

Tollatur intemperiem. Abi. GR. Memorem mones.

BAS. Prudenter hoc. Non hactenus videre me.

≤line=200≥ Iam tempus est accedere hominem et alloqui.

Salve, domine pastor. HIER. Salus tibi quoque,

Amice custos. At quid est quod cymbala

Non pulsitas, cum iam sit hora tertia?

BAS. Novi atque in hoc ipsum advolo. Primum tamen

≤line=205≥ Te convenire volui et invitare te

Ad cenam amicam et sobriam, quod et velim

Ne quo modo mihi recuses aut neges.

Soli erimus atque horam per unam aut alteram

Blande et suave cuticulam curabimus.

≤line=210≥ HIER. Ago gratias tibi maximas, Bassare, tua

Pro benevolentia doleoque plurimum,

Quod respondere non queam votis tuis

Ob maximum pedum meorum incommodum.

Scis quoque dolorem omnem gravari in vesperem.

≤line=215≥ BAS. Non est quod excuses podagrae incommodum.

Ducemus aut gestabimus, si denique

Necesse sit, raedae incubantem te domum

Vehemus. Et solatio dolor interit.

HIER. Ne, quaeso, iam molestus es, bone Bassare,

≤line=220≥ Quia poena gravior est mihi quam indulgeam

Gulae atque commessationibus. Tu abi ad

Aedem sacram, quia praeses ultro se ingerit.

BAS. Quaerendus est tamen homo, quicum victitem.

HIER. Si quaeris unum, inveneris decem. I, sequor.

≤line=225≥ Vix expuli importunius vocantem. Ades,

Mea Graidium. BAS. Per Herculem intus et incute

Hic hypocrita est. Si posset hoc lauto bolo

Spoliarier, nullum Deo fieri queat

Sacrificium acceptius. HIER. Adesne, Graidium?

≤line=230≥ Iam pulsat. GR. Hem. HIER. Me ducito in templum. GR. Licet.

At melius est, accludam ut ostium, prius

Quam abeamus. HIER. Ecquid tu times? GR. Memini equidem

Hac negligentia tibi ablatam suem

(Iam nunc dies est tertius) maiusculam.

≤line=235≥ HIER. Haec mitte meque sustine; haud patiar moram.

Aedituus en munere suo defunctus est.

GR. Video. HIER. Cave nostram sciat opulentiam. GR. Is

Iam praesidi loquitur, molestus non erit.

# 6. ACTUS I. SCAENA IV.

Trimetri.

BASSARUS, BASSARA.

Etiamsi Apollo e tripode suadeat, haud queat

≤line=240≥ Prudentius quicquam invenire aut aequius

Quam quod obiter praeses mihi suggessit, ut

(Si quo modo fieri queat) pastor suis,

Quae clanculariae gulae studio apparat,

Spolietur astu obsoniis et ad eadem

≤line=245≥ Edenda cum probis vocetur vesperi

Sodalibus, quo liqueat omnibus palam,

Praetextus aegritudinis quam inanis est,

Quo subdolus meam adire cenam pernegat.

Iam faxit aequus arbiter iustus Deus,

≤line=250≥ Ut facilem huic dolo statim inveniam viam.

Putabat ille seram obditam ostio, ast ego

Contrarium spero. Hic enim, etsi parcus est,

Solet esse negligentior. Tentandum erit.

Heus vos. Per Herculem seratum est ostium

≤line=255≥ Hoc neutiquam. Quin introrumpo, ut omnia \...

BA. Quanta imminet pluvia et vir haud revertitur.

Nec tamen abire ausim, nisi ille iusserit.

Ecastor infelix, viro quae subiuga est;

Cui non licet vel ire vel redire, dum

≤line=260≥ Libet. Sed eccum, egreditur aedes concitus

Pastoris et sub pallio aliquid occulit.

BAS. Quam furto in ipso pertimescunt undique

Fures adortum, id ex meo negotio

Considero. Dispicio num quis me vel a

≤line=265≥ Tergo vel a fronte aut sinistra aut dextera

Suffarcinatum spectitet. BA. Quid respicit

Demens, quasi expilaverit iam aerarium? BAS. Hui,

Quae illa est? BA. Ades tandem? BAS. Uxor est, iam salva res.

BA. Quid serius redis? Quid occulis, improbe,

≤line=270≥ Sub pallio? BAS. Tacesne tu, cacolalia?

Viden’ penum totum? Morare paululum,

Dum regrediar foras. BA. Quid est quod vir meus

Tractat doli? Num laridum ut ante sacrifico,

Sic modo penum omnem sustulit? BAS. Tetigisti acu

≤line=275≥ Rem, Bassara. Modo perge citius ad forum,

Quasi multa sis emptura, nil tamen domum

Latura praeterquam mei pastoris hunc

Capum, canistro quem tuo (ut vides) ob hoc

Imposui. Adhuc sunt alia, quae his addenda sunt,

≤line=280≥ Ad quae cum amicis ceteris pastor quoque

Vocandus est. Quae reliqua sunt, cum redieris,

Narrabo. Abi. Ipsi rem interim curabimus

Domesticam. BA. Da. Vado, quam primum hic ero.

BAS. Dum abit illa, ego ingressus viam, modum, et ordinem

≤line=285≥ Mihi comminiscar, ut quod est de praeside

Effectui citius queat mandarier.

**CHORUS.**

Iambici chorici et varii.

Qui edit bibitque sordide,

Is stultus est, is stultus est, is stultus est,

Geniumque fraudat proprium,

≤line=290≥ Is stultus est, is stultus est, is stultus est, is stultus
est.

Qui creber in conviviis

Dementior, dementior, dementior,

Ventrem refercit crapula,

Dementior, dementior, dementior, dementior.

≤line=295≥ Qui perit ob escam corporis,

Stultissimus, stultissimus, stultissimus,

Mentis salutem neglegens,

Stultissimus, stultissimus, stultissimus, stultissimus.

# 8. ACTUS II. SCAENA I.

Trimetri.

HARPAX, BASSARUS, PHORUS.

Sumusne personati, uti pater volueras,

≤line=300≥ Ut scite agamus Mommios sub vesperem?

BAS. Sat pro mea sententia. HAR. Quid igitur est

Quod agendum in aedibus volebas praesidis?

Num serium est an ludicrum? BAS. Loquere tacitus.

Tu, Harpax, tene hanc clavem, quae in aedes praesidis

≤line=305≥ Te duxerit. HAR. Quid postea? BAS. Audi plusculum.

Huc praeses ad cenam vocatus anserem

Domi coquit cum ceteris obsoniis.

HAR. Haec fraude tolli huic cupis. Sed nescio,

Quo pacto id exigi queat. Num ibi verubus

≤line=310≥ Detraxero? BAS. Certum modum docebo te,

Si non rei mage commodum dispexeris.

Atrium viri observato, alia nihilo minus

Specie tenus in vicinia pertractitans.

Cogetur autem uxor sub horam septimam,

≤line=315≥ Nondum viro domum reverso et omnibus

Iam epulis paratis opipare, huc concedere

Cum vernula (quod eum alio abisse vesperi

Non suspicabitur) atque sciscitarier,

Mecum ne cenaturus an domi siet.

≤line=320≥ Quibus serata ianua exeuntibus

Tu age Harpaga; ne canis quidem in te mutiet.

HAR. Consilia laudo, sat dixti mihi pater.

Quid Phorus hic frater meus facturus est?

Qui unas in aedes irruent fratres duo?

≤line=325≥ BAS. Tu, Phore, clavim hanc alteram cape clanculum

Et segregatus hora ad hanc rem congrua a

Fratre introi domum latenter Creobori.

PHO. Quid inde surrepturus? An phasidis aves

Artocreasve aut sumptuosa edulia?

≤line=330≥ Vix panem habet Creoborus hic, quem devoret.

BAS. Sile parumper. In angulo primo casae

Statim ab ostio offendes nucum iuglandium

Saccum refertum ad dexteram: hunc tibi surripe.

PHO. Post illa quid? BAS. Negotium qui absolverit

≤line=335≥ Prior, latebit in angulo craniarii

Ibique, dum veniat, morabitur alterum.

HAR. Probe, facessimus. BAS. Sed heus vos, cautius

Agatis haec oportet ac sagaciter,

Ne qua accidat vobis mihive pudefactio.

≤line=340≥ HAR. Cautissime. BAS. Si digne (ut ipse pervelim)

Res exsequamini, profecto nihil erit

Spectaculo hoc iucundius vel celebrius.

Praesidio erunt tenebrae, tonitrua, fulgura.

HAR. Cura omnis absit: melius haec quam ipse cupias

≤line=345≥ Geremus. Ingredere, fores templi crepunt.

PHO. Exit sua pastor cum anu. Quantum strepet,

Cum senserit sibi avolasse obsonia.

Quantum strepet. HAR. Taceto, ne quid audiat.

Usque ad tenebras hanc tabernam intremus et,

≤line=350≥ Quid dixerint, exaudiamus clanculum.

# 9. ACTUS II. SCAENA II.

Trimetri.

HIERONYMUS, GRAIDIUM.

Te transfer huc (quoties tibi dicam) latus

In dexterum. GR. At plus in sinistro tibi pede

Doloris est. HIER. Anus habent semper aliqua,

Quibus virum sermonibus recalcitrent.

≤line=355≥ Scin hoc magis laevum latus stabilirier,

Quo dexterum mihi fulcias robustius?

Incede placide. Quomodo obsonia tibi

Coquenda sunt, mea Graidium? An torrebimus

Simul omnia an partim opipare elixabimus?

≤line=360≥ GR. Sine me coquenda coquere vel tibi alteram

Conduce. HIER. Noli irascier, mea amicula,

Sed morbo id (obsecro) verbulum mordacius,

Quod ab ore lapsum est, imputa. GR. Capum ego quidem

Novemque ficedulas veru affixos coquam

≤line=365≥ Duosque pullos primulum elixabo aqua,

Dein croco, pipere, cinamomo et saccaro

Bacchum imbuam \... HIER. Recte. GR. Et in eo excoctos parum

Tibi iurulentos offeram. HIER. Hoc Veneris epulum est,

Mea Graidium. Nunc vade amabo, dum licet,

≤line=370≥ Et advoca neptem meam Corasium,

Ut veniat in crepusculo. GR. Vadam. HIER. Ocius

Vadas oportet, ne occupent te tonitrua.

Tantisper hoc ego desidebo ad ostium,

Cavebo ne quis introrepat clanculum.

≤line=375≥ Crepit ostium vicinum et ipse Bassarus

Procedit, ut suam moretur Bassaram.

# 10. ACTUS II. SCAENA III.

Tetrametri.

BASSARUS, BASSARA, HIERONYMUS.

Videbo, si ne redeat uxor. Futile est per Herculem

Genus omne feminarum, inane, pertinax, proterviens.

Si insaniam, nisi sponte ducta neutiquam revertitur.

≤line=380≥ Sed eccam eam. Iam tandem ades, mollicula? BA. Quid, vir
strenue?

Numquid volare solet homo, ut me tarditatis arguas?

BAS. Pro foribus est, capum eximes. Ostende, quid mercata sis.

BA. Hem tibi. BAS. Papae, pinguissimum profecto capum et optimum.

Nobis quidem sufficeret unus hic ampliter. Quid, uxor, hos

≤line=385≥ Pullos, quid anserem, quid has septem quoque huc ficedulas

Magno redempta congeris? BA. Quid edant vocati amiculi?

BAS. Non spero venturos modo aëris per inclementiam.

Pastorque adesse non cupit. BA. Non cupit? At hoc speraveram.

HIER. Cuperem equidem, si non similia comparasset Graidium.

≤line=390≥ BAS. Spectata sunt satis. I, coque omnia in diem vel
crastinum.

Redit, quae abierat, anus; subauscultabo quid renuntiet.

# 11. ACTUS II. SCAENA IV.

Tetrametri.

HIERONYMUS, GRAIDIUM, BASSARUS.

Propere redis, mea Graidium; quid virgo dixerit, refer.

GRA. Sese adfuturam ait in crepusculo. HIER. Bene est, facilemne se

Praebebat an difficilem? GRA. Ait se modo vocatam a pluribus,

≤line=395≥ Verum tibi uni obtemperaturam libenter vesperi

Propter tuum erga se favorem, gratiam et donaria.

HIER. Eamus intro, sunt enim in vado omnia mea negotia

Iam posita. BAS. Vide ne mox Charybdin irruas. HIER. Resera ostium.

GRA. Trahe pessulum, quia non seraram; umero meo nixus praei.

≤line=400≥ Sequor. BAS. Sequere, cernes (quod aiunt) avolasse passeres.

**CHORUS,**

ut superior ex Morionibus personatis.

Qui colligit vanas opes,

Is stultus est, is stultus est, is stultus est,

Sibi suisve liberis,

Is stultus est, is stultus est, is stultus est, is stultus est.

≤line=405≥ Qui prodigit substantiam,

Is stultior, is stultior, is stultior,

In sordibusve abutitur,

Is stultior, is stultior, is stultior, is stultior.

Qui lucra captat impia,

≤line=410≥ Stultissimus, stultissimus, stultissimus,

Mentis salutem neglegens,

Stultissimus, stultissimus, stultissimus, stultissimus.

# 13. ACTUS III. SCAENA I.

Iambici trimetri.

BASSARUS, PRAESES, DROMO, CREOBORUS.

O Iuppiter, quantam aëris caliginem

Haec monstra nubium adferent continuo. Nam

≤line=415≥ Tam horrenda nunc imago tempestatis est,

Ut imminere haud absque causa quispiam

Mortalibus putet diem novissimum.

Est nempe Martii initium, quem ut autumant

Mundo fuisse mensium primum omnium,

≤line=420≥ Ita suspicor fore omnium novissimum.

Nihilominus iam et bibere oportet et edere.

Quisnam, o dii, quis illic est, qui properat huc?

Nisi dubius aspectus meos fallit oculos,

Is praeses est cum puero et ipso, qui eminus

≤line=425≥ Utrumque sequitur, Creoboro. Ne praeses est,

Qui dignitatis neglegens suos gradus

Grandire cum vulgo haud veretur nec tamen

Grandem procellae evadit impiger impetum.

PRAE. Nullum inferorum numinum sub Tartaro

≤line=430≥ Reliquum puto, tantis quod aër plenus est

Impressionibus. Solum tremit et strepit,

Caelum obstrepit, nubes coruscant, fulminant

Et mugiunt et vis procellae maxima.

Cogor, velim nolim, hunc adire Bassarum.

≤line=435≥ BAS. Huc huc ades, ne praeteri heros, huc ades.

PRAE. Quis me vocat? BAS. Ego, Bassarum ne praeteri,

Ades ocius. PRAE. Salve. BAS. Salus tibi. PRAE. O dii,

Quanta omnium elementorum adest confusio.

Chaos vetustum mox venturum suspicor.

≤line=440≥ Hoc excute, puer, pileum. DR. Faxo, ere, libens.

PRAE. Cogor, velim nolim, hic manere vesperi.

BAS. Quam gaudeo cecidisse sic mihi tesseram.

Quo (etsi velis quidem) negare non queas

Nobis tuam praesentiam. Vocaveram

≤line=445≥ Hieronymum, verum is (quemadmodum tibi

Modo suggerebam) pernegabat subdolus.

Nisi tu advenires, solus edissem domi.

PRAE. De obsonio quid actum? BAS. Id incidit mihi in

Casses meos; rem omnem tibi intus dixero.

≤line=450≥ PRAE. Euge. BAS. Parasitus eminus cur spectitat?

PRAE. Offendit is me per suam impudentiam.

BAS. Remitte misero noxiam. PRAE. Abeat impudens.

BAS. Sequatur umbra. Quod sine umbra corpus est?

Sequere intro. CRE. Ago tibi gratias, mi Bassare.

≤line=455≥ BAS. Ingredimini, a pastore crepuit ostium.

Eccos duos, audire gestio procul,

Quid dixerint. \<. . . . . .\>

# 14. ACTUS III. SCAENA II.

Tetrametri catalecti.

HIERONYMUS, GRAIDIUM, BASSARUS.

Dii superi et inferi, et quod usquam est numinum sub sole,

Et terreant et puniant et dissipent trifurem,

≤line=460≥ Qui mihi suem anseremque nuper abstulit modoque

Sub luce clara obsoniis privavit universis.

GRA. Furem admodum (quicumque is est) notum tibi fuisse

Suspicor et aedium tuarum latibula penetrasse.

Nam in intimis penetralibus scite universa locaram.

≤line=465≥ HIER. Scite quidem tu cuncta, sed si ianuam clausisses,

Me miserum ad infelicitatem hanc ultimam haud duxisses.

GRA. Sile miser; num in me tuam torquebis incitatem?

An non ego una claudere volebam ostium et nolebas?

Tu solus es ob incuriam causa omnium rapinae.

≤line=470≥ HIER. Quid multa opust contentione? Ego solus infelix sum:

Vexor podagra, laceror invidentia civili,

Parum habeo, multum debeo et, quod habeo, non permittor

Tenere per furum licentiam. Quid unam praeter

Restim mihi reliquum? Sed et puellam adesse credo,

≤line=475≥ Quam si repellam, fecero indignissime et clamabit

Me sordidum esse et improbum. Sin recipiam, nil est quod

Tam delicatae apposuero praeter tomacla cruda.

Neque credet infortunium, quod accidit. GRA. Bono animo es,

Novi quid in negotio hoc agendum erit. HIER. Quid? GRA. Custos

≤line=480≥ Te iam vocavit; adibo teque dixero venturum

Cum istac Corasio. HIER. Recusavi, haud recipiet ultro

Sese ingerentem denuo. GR. Suscipiet et libenter,

Quod coxerit sat abunde, ut ipsi vidimus. HIER. Tentato.

Vade citius, si fors queat praevortier puella.

≤line=485≥ GRA. Ingredere tu nixus bacillo, ego Bassaro suadebo.

BAS. Suadebis optime, sed illam neutiquam praevortes.

Secuta namque Hieronymum latenter est ingressa.

Morabor aniculam, ut audiam doli insiti commenta.

# 15. ACTUS III. SCAENA III.

Tetrametri acatalecti.

GRAIDIUM, BASSARUS.

Videone quendam assistere hisce pro aedibus? BAS. Compello eam.

≤line=490≥ Salve, Graidium. GRA. Salvus esto plurimum, optime Bassare.

BAS. Quid te expulit foras in hac tanta aëris inclementia?

GRA. Merito rogas, ob maximum infortunium. BAS. Infortunium?

Papae, quod infortunium? GRA. Paucis tibi narravero.

Ficedulas tantum duas domino meo redemeram,

≤line=495≥ Ad vesperam refectiunculam, quod aeger esset et

Podagra laborans nunc acerbius. BAS. Scilicet, per aëris

Turbationem. GRA. Ita est. Sile parum. Ubi dedisses vesperis

Signum canendis primulum, extemplo vocat me et ad sacram

Se aedem ocius ducam imperat. Quid multa, abimus et redimus et

≤line=500≥ Ficedulas a felibus prorsus voratas cernimus.

BAS. Quid audio? GRA. Hoc, quod res. BAS. Grave infortunium per
Herculem.

GRA. Audi amplius. Supervenit modo honesta virgo, ut visitet

Pastorem in aegritudine, et nihil est quod apposuerimus.

BAS. Foedum et remittere. GRA. Et quidem foedissimum ob caliginem.

≤line=505≥ BAS. Pastorem et ipsam virginem et te, Graidium, voco denuo
ad

Convivium. GRA. Quin ipse postulavit hoc obnixius.

BAS. Venite, adeste, ego pro virili faxo cuncta parata sint.

GRA. Referenda gratia est nec irremuneratam sinet erus

Hanc benevolentiam. Vale. BAS. Vale, ut mereris, improba,

≤line=510≥ Cum omni tuo mendacio. Heus. GRA. Quid vis? BAS. Ut adferas
duo

Caesae suis farcimina. GRA. Duo scilicet, quasi cum sue haec

Sublata furto nescias. BAS. Vale, tuis cum sordibus.

# 16. ACTUS III. SCAENA IV.

Trimetri.

BASSARUS solus.

Detestor ego tenacitatem in muliere

Quae ingenita eidem non potest evellier.

≤line=515≥ At in viro exsecranda multo maxime,

Quod hanc sibi natura honesto ac libero

Accersat aut sic sordidae mulierculae

Sese obliget, ut illius in sententiam

Totus velit nolit feratur sordidus.

≤line=520≥ Ad hoc enim sordida tenaxque nititur,

Ut, si in virum pro arbitrio imperium obtinet,

Ex liberali reddat hominem sordidum.

Cuius vel ipsa testis est mea Bassara,

Quae, si queat, me secum avarum redderet.

≤line=525≥ At testis haec locupletior versuta anus,

Quae sordibus virum probum dolo implicat.

Detestor. At at, ut tonitruum hoc me perculit.

Re ipsa profecto stultus est, qui se domum

Non recipit. At non admodum procul a cruce, at

≤line=530≥ Procul hinc reclamat quispiam. Consultius

Ego fugerem, nisi proximus pastor foret,

Qui amiculam adducit tripes praeeunte anu

Cum lumine. En quam blanditer garrit sua

Cum garrula anicula et puella amicula.

# 17. ACTUS III. SCAENA V.

Trimetri.

HIERONYMUS, BASSARUS, GRAIDIUM, CORASIUM.

≤line=535≥ Cognata, ades. COR. Te pone sequor. HIER. Ades mea

Corasium et mihi a sinistris iungere.

Ad opiparum convivium te duxero.

COR. Quantumlibet sit opiparum, non duxeris,

Si praesciissem, quod me in aedes alteras

≤line=540≥ Traduceres. Detestor has sordes tuas

Foedeque mendicata ab aliis fercula.

HIER. Ne id dic, amica Corasium, nam pluribus

Viri inopiam cupediis ditavimus.

CO. Quid audio? HIER. Atque obsoniis. COR. Obsoniis?

≤line=545≥ Persuadeas? HIER. Vel hanc roga. Quid dixeras

Mihi, Graidium? Num accepta erant, quae misimus

Modo Bassaro donaria? GRA. Acceptissima.

BAS. Res mira: cum nihil miserint, sua iactitant

Coram puella munera. HIER. Loqui pergito.

≤line=550≥ Quid inde noster Bassarus? GRA. Te dapsilem.

HIER. Quid inde? GRA. Te probum. HIER. Quid inde? BAS. Te improbum et

Hanc pestilentem feminam. HIER. Venefica, iam

Siles? Quid inde? GRA. Te fore acceptissimum

Tuapte cum Corasio. COR. Si sic habet,

≤line=555≥ Menti meae auferes scrupulum. BAS. En astutiam.

Huic dolo quis non dolo respondeat?

Nodo malo cuneus malus quaerendus est.

Sed tempus est nunc alloqui. Quos audio?

Num pastor est? Ipsus profecto. Scipio,

≤line=560≥ Quo graditur, ipsum nuntiat. Te plurimum

Salvere iubeo, pastor observande, dein

Reliquam familiam. Nescio per Apollinem, his

Quos laetiores hospites susceperim.

HIER. Ago gratias, mi Bassare. Adeo lassus ex

≤line=565≥ Itinere factus sum, ut queam vix hiscere.

BAS. Credo. Ingredi iubet aura et hora postulat.

Praeite, ego ostio serato mox sequar.

Iam teneo utrumque sordidum, premo alterum;

Si possim utrumque stringere, id lepidissimum. At

≤line=570≥ Res expedita ex parte deprehenditur,

Quod alter ad craniarium nucibus strepat.

# 18. ACTUS III. SCAENA VI.

Trimetri.

PHORUS solus.

Etsi tenebrae noctis iis quidem sient

Incommodae, qui vel legunt vel scriptitant,

Gratae tamen sunt furibus et adulteris

≤line=575≥ Studentibusque clanculariis dolis.

Conscendam in hoc craniarium, ut fratrem morer.

Me nullus hinc turbaverit. Quin et pedem

Si quisquam in hanc aedem sacratam tetulerit,

His ossibus larvisque territus magis

≤line=580≥ Regredi volet quam progredi. Verum interim

Saccum aperiam nucibusque fractis nucleos

Eruam, ut edam. Sonitus, tonitrus, crepitus hinc,

Manes, striges, lemures et Orci numina

Ex hoc asylo neutiquam me moverint.

# 19. ACTUS III. SCAENA VII.

Trimetri.

AERARIUS solus.

≤line=585≥ Proverbium vetus est: Tonantem fulmine

Numquam latrinas aut patibula evertere.

Quapropter hac sub cruce puto consultius

Iacere, dum reddatur aura mitior,

Quam temere (ut inquiunt) Tonanti oppedere.

≤line=590≥ O picea nox, quae intermicante fulgure

Subinde candicas, quid ostendis mihi?

Huic videntur hoc die affixi cruci

Fures duo. At quid expavesco a mortuis?

Me ad territandum neutiquam descenderint.

≤line=595≥ Pendete vos, ego dormiam tantisper hic,

Dum hac transiens me quispiam excitaverit.

**CHORUS.**

Dimetri et Monometri.

Qui sibi placet quam magnus est,

Is stultus est, is stultus est, is stultus est,

Altusque cui status placet,

≤line=600≥ Is stultus est, is stultus est, is stultus est, is stultus
est.

Qui dignitates appetit,

Is stultior, is stultior, is stultior,

Et ambit hic potentiam,

Is stultior, is stultior, is stultior, is stultior.

≤line=605≥ Qui inflatur amplitudine,

Stultissimus, stultissimus, stultissimus,

Humilesve celsus despicit,

Stultissimus, stultissimus, stultissimus, stultissimus.

# 21. ACTUS IV. SCAENA I.

Trimetri.

PRAESES, BASSARUS, CREOBORUS.

Saevit mehercle Iuppiter iratus nimis.

≤line=610≥ Vix ego pedem ausim efferre lumine praevio

Foras, et hic gabalum adire iactitat.

Quid? Adhucne conventa rata servas, Bassare?

BAS. Egone? Sto staboque conventis. PRAE. Ades,

Ignaviae praeses. CRE. Licet. PRAE. Iactantiae

≤line=615≥ Princeps. CRE. Licet. PRAE. Rex impudentiae. CRE. Licet.

PRAE. Mendacium, voracium, rapacium

Et heluantium imperator, heus. CRE. Licet.

PRAE. Adhucne ades tot praedicatus laudibus?

CRE. Adsum, quid est quod me iubebis exsequi?

≤line=620≥ PRAE. Dixtine adire quod audeas furum cruces

Iam vesperi? CRE. Dixi equidem et ilicet exigam.

BAS. Audistin’ illum? PRAE. Haud fecerit. Sed rememoret

Conventionem. CRE. Denuo quid expetis

Tempus teri? Conveneratis hoc modo:

≤line=625≥ Si inter tot ignes fulminum, tonitruum,

Et chasmatum utrosque creta patibuli

Notare postes audeam, tu solveres

Hoc symbolum, si quo minus, idem Bassarus.

Tentabo rem, tamen interim tu, Bassare,

≤line=630≥ Pulsare campanas sacras ne negligas.

BAS. Abi igitur hinc. PRAE. Haud fecerit. BAS. Si haud fecerit,

Beaberis. CRE. Me sancta servet Saturitas.

BAS. Periculo alterius quidem nostrum ille abit.

Quid in tenebris promicare conspicor?

≤line=635≥ Domus tuae fortasse fuerit quispiam.

PRAE. Poterit quidem. Moremur hic laternulam,

Quamvis tonitrus introire suadeat.

# 22. ACTUS IV. SCAENA II.

Trimetri.

MERIMNA, ANCILLA, BASSARUS, PRAESES, DROMUS.

Quis recta in aedes Bassari nos duxerit,

Cum nec in agro nec in platea quispiam

≤line=640≥ Ob aëris commotionem appareat?

PRAE. Pol uxor est. ANC. Vox quaepiam inter turbines

Aures meas pulsare sentitur viri.

Ausculta, era. PRAE. Ancilla est. BAS. Voca. PRAE. Vxor huc. MER. Vir
est.

Hem. PRAE. Ad dexteram flectite gradum. MER. Vir optime,

≤line=645≥ Quantis gravatae incommodis hucusque vix

Pervenimus. PRAE. Quid hanc Dromam non miseras?

Iam quispiam fores domus refringet et

Sustollet omnia. MER. Ausit hoc quisquam, duos

Ubi hoc die suspenderis? PRAE. Fortassis. At

≤line=650≥ Cur huc venitis, dicite. MER. Omnia cocta sunt,

Rogamus ut venias, priusquam frigeant.

PRAE. Non adero cenaturus; igitur hic maneto

Tu quidem, sed abeat haec et adferat

Pinguem anserem et vervecis armum dexterum.

≤line=655≥ ANC. Ere, abire sola neutiquam audeam. PRAE. Abi in malam

Crucem. ANC. Ere profecto, etsi neces, non audeam.

MER. Comitabor illam. PRAE. Haudquaquam, ades puer Dromo.

DRO. Hem. PRAE. Abi domum cum famula, ut adferat anserem

Armumque dexterum et alia cocta obsonia.

≤line=660≥ DRO. Quodcumque nobis iusseris, curabimus.

PRAE. Pergite citi. DRO. Volamus. PRAE. Heus puer. DRO. Quid est?

PRAE. Quod maxime praedictum oportuit: amphoras

Vini duas adferte, clamydem quoque. DRO. Licet.

PRAE. Sed et \... DRO. Quid hoc? PRAE. Horsum. DRO. Hem. PRAE. Reversi
denuo

≤line=665≥ Tantum clamyda feretis, ast obsonia

A furibus sublata respondebitis.

Intellegenti pauca sufficiunt. Capis?

DRO. Capio, ere, recte, hic namque abundant omnia.

BAS. Silenter haec mandare se servo putat,

≤line=670≥ Sed ventus omnia mihi secundus suggerit.

Merito incidet, quam fecit, (ut spero) foveam.

Euergetes. PRAE. Hem. BAS. Intro, imminet tonitruum.

PRAE. Papae. BAS. Quis exit huc foras? ------------

# 23. ACTUS IV. SCAENA III.

Trimetri.

HIERONYMUS, BASSARUS.

------------ Quid, Bassare,

Non pulsitas in maximo discrimine?

≤line=675≥ BAS. Contra tonitruum et fulminum pericula

Quid, obsecro, aeris proderit pulsatio?

HIER. Dubitas, nefande, sacrata tintinnabula

Valere contra tonitrua atque fulmina?

Frustrane consecrata, nebulo, existimas?

≤line=680≥ Abi ocius, ne quid mali ominis accidat.

Viden aethera, aëra, aquam et solum miscerier?

Et adhuc moraris? BAS. Quin morer? Nunc proxima est

Epulationis hora et unum aut alterum

Praestolor adventantium et nunc eiicis?

≤line=685≥ HIER. Non eiicio te, Bassare, at te debiti

Moneo atque consuetudinis. BAS. Si eundum erit,

Tene, obsecro te, istanc facem, donec sonum

Pulsantis audias. HIER. Tenebo; ut timidus es.

I, differatur cena et ultra septimam.

≤line=690≥ Dum pulsat ille, commode loquar meae

Graidio. ------------

# 24. ACTUS IV. SCAENA IV.

Trimetri.

HIERONYMUS, GRAIDIUM, BASSARUS.

------------ Ades, mea Graidium, prodi foras.

GRA. Quid vis? HIER. Ades, secretius tecum loquar.

Videntur hi quaesisse non me, sed mea,

Nam praesidis familia multis indiget

≤line=695≥ Et Bassarus vulpinus et dolosus est.

Utcumque sese res habet, mihi vesperi

Dolos struent et inferent calumniam,

Ut symbolum vinarium ex me torqueant.

Si scirem adesse praesidem, haudquaquam domum

≤line=700≥ Relinquerem. Securius itaque censeo,

Dum templum adit custos, redire clanculum et

Edere domi, fortuna quicquid tribuerit.

GRA. Mecastor ipsum iudico fore optimum.

BAS. Heu heu. HIER. Quid hoc? BAS. Succurrite. GRA. Au, quid Bassaro?

≤line=705≥ Fugiamus intro. BAS. Aperitedum velociter.

HIER. Quid est, miser? Cur pavidus es? Num lamia te

Momordit aut striges? Quid est quod clamitas?

BAS. In coemeterio \... HIER. Quid? BAS. In craniario \...

HIER. Quid illic est? BAS. sedet diabolus. HIER. Forsitan

≤line=710≥ Dentatus. BAS. Hei. GR. Respiret obsecro paululum.

Vin’ frigidam faciei aquam suffundier?

BAS. Suffundito. GRA. Huc aquam. HIER. Quid insanitis, heus?

Nugatur (ut solet usque). Perge dicere.

BAS. Dicam haud dolo. Diabolus in craniario

≤line=715≥ Sedet atque bustuaria suis dentibus

Comminuit ossa. HIER. O flocciorem vellere,

Vidistin’ hunc? BAS. Vidi, inquam, in nictu fulguris

Larvam nigerrimam. HIER. Quid audio? Hiccine

Praetextus est, quod neutiquam pulsaveris?

≤line=720≥ Nisi me podagra stringeret, non te quidem

Urgerem in hoc negotio. BAS. Si ignaviae,

Quod ipse certo deprehendi, asscribitur,

Vel denuo ad templi fores te perferam,

Quamvis malo mihi maximo iam cesserit.

≤line=725≥ HIER. Huc huc ades, curvare plusculum. BAS. Licet.

Scapulis meis incumbe. HIER. Sedeo, perge tu.

BAS. Pergam alacriter. Tu, praeses, expectato nos.

# 25. ACTUS IV. SCAENA V.

Trimetri.

PRAESES, HIERONYMUS, BASSARUS, PHORUS.

Libet videre huius rei spectaculum

Et quem tragoedia sortietur exitum.

≤line=730≥ Iam proximi sunt coemeterio. HIER. Quid hoc?

Quis iactus hic? BAS. Tegulae cadunt vi turbinis.

HIER. Num tegulae a tectis cadunt porro? BAS. Et procul.

HIER. Non tegulas, sed ossa suspicor ex sono

Labentium. Heu quis crepitus hic? Revertere.

≤line=735≥ BAS. Pulsandum erat, non convenit revertere. HIER. Hui

Quid intuor? BAS. Nihil nisi atrum daemona.

HIER. Horreo miser, revertitor. Per omnia

Te adiuro sacra, revertitor, mi Bassare.

Calvariae iactae volant et dentibus

≤line=740≥ Daemon fremit larvatus in craniario.

Mihi tibique timeo; quaeso revertere.

BAS. Te sacra servabunt, tace. PRAE. Iam suspicor

Transisse coemeterium, neutrum audio

Pergentium. PHO. Ipsum habes? BAS. Habeo. PHO. Num pinguis est?

≤line=745≥ BAS. Seu pinguis aut macilentus est, habeto eum. HIER. Oh

Ne deseras me, Bassare. Heus ne deseras.

BAS. Non audio. HIER. Si deseras, quis me Deus

Adiuverit? Ne deseras. BAS. Te desero.

Me sequere, si vales. PHO. Bah. HIER. Atat. PHO. Bah. HIER. Atat, heus,
ohe.

≤line=750≥ PRAE. Quis clamor, o cives? Quid est quod audio?

Lamiae, puto, deglutiunt Hieronymum

Et Bassarum. Nugas putaram et ludicra,

At serium quiddam agitur. En custos prior.

BAS. Aperitedum. PRAE. Quid agitur? BAS. Intus dixero.

≤line=755≥ PRAE. Hieronymo quid accidet? HIER. Aperitedum.

PRAE. Et hic podagrae oblitus accelerat gradus.

Ut currit. HIER. Heus aperitedum ocius, quia

Taeterrimus me a tergo adoritur daemonum.

PRAE. Apage, quid hoc? HIER. Fugiamus intro, ibi dixero.

# 26. ACTUS IV. SCAENA VI.

Trimetri.

CREOBORUS, AERARIUS, BASSARUS.

≤line=760≥ Nimis moratus sum hactenus post aggerem

Ventrem levando, rustici quod crassius

Merdando seu cacando dictitant, canisque

(Ut in paroemia est) in ollam repserit.

Videor mihi subinde cernere patibulum.

≤line=765≥ Quid patior? Heu miser pavore contremo,

Nutant genua, comae rigent, animus quoque

Labascit. An fures putandum pensiles

(Ut fabula est), quo terreant, descendere?

Recipe animum, Creobore, utrique postium

≤line=770≥ Inscribe quam potes citissime notam

Cretaceam. Hoc insigne praesidis est, eo

Ad alterum. Pro Iuppiter, quae chasmata,

Quae fulgura et tonitrua. Horreo, papae,

Quid hoc? Adhucne vivis, Heino? Hein lefdi noch?

≤line=775≥ AER. Quis necuerit? Wie solt my doot hebben? CRE. Papae,

Vae mihi, tuam fidem, tuam fidem obsecro.

AER. Sta paululum. CRE. Non sto. AER. Ut dii, te furcifer,

Omnes ad unum concrement. Sta paululum.

CRE. Non stabo. AER. Si prehendero te, exstinxero.

≤line=780≥ CRE. Pro pro deum atque hominum fidem, sicne moriar?

Adeste populares, adeste Creoboro.

BAS. Dii boni, quid hic novi clamoris est?

Quis est? CRE. Creoborus. Obsecro, mi Bassare,

Succurre mihi. BAS. Quid pateris? Ecquid clamitas?

≤line=785≥ CRE. Aperi subito, nam fur adest secum trahens

Crucem et catenas ferreas. Non percipis

Aeris fragores horridos? Aperi ocius.

BAS. Quid monstri id est? Ingredere raptim. CRE. Claudito.

# 27. ACTUS IV. SCAENA VII.

Senarii ut praecedentes.

AERARIUS, BASSARUS.

Heus heus. BAS. Quis est? AER. Aperi, hospes. BAS. Haudquaquam tibi.

≤line=790≥ AER. Aperisne, caupo pestilens, viro probo?

BAS. Fures probos non censeo. AER. Trifurcifer,

Furtine me argues? BAS. Quis igitur es, palam

Dic, pensilis si neutiquam fur Heino sis?

AER. Sum Heino quidem, verum absque furti crimine.

≤line=795≥ BAS. Quis igitur es tu? AER. Aerarius faber, omnibus

Notissimus. BAS. Tu excusor ille nobilis

Dicaxque cacabarius? AER. Nosti. BAS. Aperiam.

AER. Quaeso breviter. BAS. Ades, age quid accidit tibi

Cum Creoboro? AER. Dignissimum risu quidem

≤line=800≥ Negotium. Cum ob aëris pericla me

Sub patibulo posuissem et in somno gravi

Lassus iacerem, adest Creoborus (nescio

Quid actitans) et inscius mei (ut extimo)

Forte alterum videbat impellente eum

≤line=805≥ Vento moveri furem et, arbitrans eum

Vivere, vocabat altius: Vivisne adhuc

Heino? Cui tum expergefactus reddidi:

Quis me necuerit? Ille mox lapsus fuga

Me hucusque ludificantem (ut audis) passus est.

≤line=810≥ Nam ut aeris audiret fragorem et cacabos

Me persequente concuti, fures putans

Se subsequi, terrore consternatus est.

En fabulam. BAS. Pulcherrimam quidem, ita me amet

Mercurius. Introgredere, ut haec facetius

≤line=815≥ Recenseas plenissime inter pocula.

Turba instrepit foris, serandae sunt fores.

# 28. ACTUS IV. SCAENA VIII.

Trimetri.

LARVATI 2 \<HARPAX, PHORUS\>, BASSARUS, PRAESES,

PASTOR, CREOBORUS.

Mom mom. BAS. Quis est, qui denuo tamque temere

Pulsas fores? LAR. Mom mom. Aperi. BAS. Ut actum? LAR. Prospere. BAS.
Hem.

HAR. Hic anser est, hic vina sunt. BAS. Da clanculum.

≤line=820≥ PHO. Hae sunt nuces clavesque Creobori. BAS. Bene est.

Et praesidem atque Hieronymum vocavero.

HAR. Mercurius addat, ut quemadmodum hactenus

Sic et modo alea nostra cadat hic prospere. BAS. Heus

Euergetes pastorque, adeste. PRAE. Quid est? BAS. Viden’?

≤line=825≥ PRAE. Quid ponitis? LAR. Mom mom. HIER. Duos sestertios.

LAR. Mom mom. HIER. Quaternio est et unio. PRAE. En meus.

HIER. Is ternio est et unio. PRAE. Me vincitis.

LAR. Mom mom. HIER. Quaternio quidem est et senio.

PRAE. Videte me. HIER. Quaternio est et ternio.

≤line=830≥ Vestra est pecunia. PRAE. Fateor. Pastor, tuae

Sunt iam vices. LAR. Mom mom. PRAE. Unio est et ternio.

HIER. Meus quidem. PRAE. Bis unio. Superatis hunc.

LAR. Mom mom. HIER. Quis est? PRAE. Bis senio. HIER. En meus. Quis est?

PRAE. Bis ternio. Haud secus atque ego tu vinceris.

≤line=835≥ LAR. Mom mom. PRAE. Valete. LAR. Haud sic quidem. Videte nos.

PRAE. Sunt liberi. HAR. Haec boni viri pecunia est

Ad symbolum. PRAE. Gratia est. BAS. Adeste, liberi.

Venite, adeste, ceteri, quia cuncta, quae ad

Cenam attinent, tandem parata et cocta sunt.

≤line=840≥ CRE. Hospes praei, sequemur acres dentibus.

BAS. Heus tu, Creobore, affer prius de nucibus iis,

Quas te pro amicis condidisse iactitas.

CRE. Etsi quidem magno redemerim, adferam.

Vos interim libate laridum ac pernulas,

≤line=845≥ Mox adero. PRAE. Si mox introibis, nescio.

CRE. Quid ais? PRAE. Nihil, canebam. Abi ocius et redi.

CRE. Redibo, sed nihil adferam, modo sapiam,

Aedes quod expilasse fures dixero.

**CHORUS.**

Dimetri et monometri.

Carnem nutrire sobrie

≤line=850≥ Prudentis est, prudentis est, prudentis est,

Putremque fugere Cypridem

Prudentis est, prudentis est, prudentis est, prudentis est.

Argentum et aurum spernere

Prudentis est, prudentis est, prudentis est,

≤line=855≥ Verasque opes inquirere

Prudentis est, prudentis est, prudentis est, prudentis est.

Calcare honorem et gloriam

Prudentis est, prudentis est, prudentis est,

Modestiamque amplectier

≤line=860≥ Prudentis est, prudentis est, prudentis est, prudentis est.

# 30. ACTUS V. SCAENA I.

Trimetri.

CREOBORUS, ANCILLA \<DROMA\>, FAMULUS \<DROMUS\>.

Iam ferme tempus regrediendi. Aedes meas

Non introivi; neque enim necesse erat,

Quod inde nil proferre destinaveram. Hui,

Exaudio plorantium voces Dromi

≤line=865≥ Dromaeque. Clam auscultabo, quaenam causa sit.

ANC. Me miseram, ut haec dies mihi infausta accidit.

FAM. Ut tu times. Quid misera et ante tempus es?

Cum erus tibi nihil ciborum iusserit

Adferre, sed sublata dicere clanculum,

≤line=870≥ Iam nil tibi indignabitur animo effero,

Etsi quidem iram finxerit. ANC. Scio id quidem,

Verum dies dum crastinus diluxerit

Et carnium vinique facta mentio,

Quid misera tunc dictura sum, dum singula

≤line=875≥ Sublata vere exaudiet? Totam simul

Causam facinoris ingeret mihi, quod meam

Per neglegentiam ostium non clauserim.

FAM. Sat sit sua malitia diei crastinae.

Forte aliud intercesserit, quo tu quidem

≤line=880≥ Secura sis. CRE. Factum probe, factum bene.

Nam (ut audio) sublata sunt obsonia.

Sordes vide atque astutiam; volebat haec

Meopte more ablata furto dicier,

Sed fraude captus speque inani falsus est.

≤line=885≥ Iam loquor ad hos. Quae pone me vox personat?

Non te, Drome, audio? FAM. Dromam quoque. CRE. Scio equidem

Obsoniorum vos onustos pondere;

Vultisne tanta sarcina levarier?

ANC. Heu, Creobore, haud tua ope indigemus. Non enim

≤line=890≥ (Ut tu putas) obsoniis vinove, sed

Luctu et dolore magno onusti regredimur.

CRE. Quidum? ANC. Quia omnia, quae paraveram et coxeram ad

Cenam, per improbos viros sublata sunt.

CRE. Quid audio? ANC. Quod verum. CRE. Et ipse haud dispari

≤line=895≥ Laboro miser incommodo, quia optimas

Pro amiculis, qui me subinde vocant suum ad

Symposium, quas emeram dudum nuces,

Fur quispiam hac eadem in hora surpuit.

Vereorque ad hos, qui me volebant has nuces

≤line=900≥ Adferre, manu (ut aiunt) inani regredi.

Sed ostium crepuit; notabo, quis exeat.

# 31. ACTUS V. SCAENA II.

Tetrametri.

PRAESES, BASSARUS, SERVI 2, CREOBORUS.

Tranquillior fit aura et aër est serenior. Quid est,

Bassare, quod usque adhuc morantur servi et haud nobis ferunt

Obsonium? BAS. Fortasse nondum excoctum erat. FAM. Nos adsumus,

≤line=905≥ Ere. PRAE. Ecquid usque adhuc morati estis redire? FAM. Prae

Timore non praesumpsimus redire, nam quae haec coxerat,

Furto universa ablata sunt. PRAE. Furto universa ablata sunt?

FAM. Ablata sunt. PRAE. Haec ob tuam, impurissima, et socordiam,

Et neglegentiam accidisse quis ambigat? Repagulum

≤line=910≥ Quin obdidisti ianuae? ANC. Tuam fidem, ere, seraveram

(Ita me Deus amet) ostium solicitius quam umquam antea.

PRAE. Mentiris, impurissima. Huc porrigite fustem querneum.

BAS. Ut simulat iram sordidus. Remitte quaeso, Euergetes.

Ne verbera, curaverit posthac puella cautius.

≤line=915≥ PRAE. Nescis profecto, Bassare, quantis iners haec femina

Nos afficiat incommodis, damnis ferendis neutiquam.

Remitto tamen hanc ob tuos pro ea precatus noxiam.

Ingredimini, caremus interim tamen donariis.

BAS. Suffecerint haec nostra fercula. Heus, Creobore, quin venis?

≤line=920≥ Habesne iuglandes? CRE. Per hanc furum licentiam quoque

Spoliatus heu iuglandibus manibus revertor inanibus.

PRAE. Mentitur impudens, eat in malam crucem. Dare renuit.

BAS. Tantumne tu impartirier gravaberis sodalibus?

PRAE. Nos introeamus, hic foras. BAS. Tuo relinquo arbitrio.

≤line=925≥ PRAE. Dic serio: postes notasti patibuli? CRE. Neque tetigi

Neque non tetigi. PRAE. Ut omnes dii te perduant, me luseris?

CRE. Non lusero aut fefellero. Si admiseris, non tetigero; at

Tetigero, si me excluseris. PRAE. Admitto, dic iam serio.

CRE. Postem alterum duntaxat insigniveram, nam ab altero

≤line=930≥ Me terror aspulit. PRAE. Introi, sat pro mea sententia.

BAS. Ingredere, adhuc sunt reliquiae, quas colligas. CRE. Collegero.

O diva Saturitas, lues quanta petasonibus imminet,

O quanta pernis, sumini, farcimini, tomaculo.

Exit Merimna, commodum, iam nulla pulsandi mora.

# 32. ACTUS V. SCAENA III.

Trimetri.

MERIMNA, PRAESES, \<BASSARUS, HIERONYMUS, CREOBORUS\>.

≤line=935≥ Iam tempus est, Euergetes, regredi domum,

Et gratias referre nostro Bassaro,

Qui vesperi nostram aluit omnem familiam.

PRAE. Ut uxor es sollicita. Cras duplum domi

Nostrae rependero. Cuncta namque obsonia,

≤line=940≥ Quae coximus, restant adhuc domi integra.

Nam iusseram dolo ministris dicere,

Furto quod involata et expilata sint.

MER. Res improba est et sordida haec, Euergetes.

Si namque tandem istuc resciscat Bassarus,

≤line=945≥ Dedecori erit cum sempiterno opprobrio

Tibi mihique et omnibus domesticis.

PRAE. Vocemus igitur Bassarum et sestertios

Sex largiamur. Heus adesdum, Bassare.

Adesto, pastor. Tu, uxor, introi. MER. Hem. BAS. Adsumus.

≤line=950≥ PRAE. Ago gratias de benevolentia tua et

Humanitate maxima in me et in meos

Exhibita et hos dono duos sestertios

Pro symbolo. HIER. Hos duos quoque ego, mi Bassare,

Ad symbolum dono simulque gratias

≤line=955≥ Ago maximas de humanitate praestita.

Voloque (si non sit grave) die crastino

Compareas cum praeside atque uxoribus

In prandio. Nam commodi tantum quidem

Peperit timor mihi vesperus, podagrae dolor

≤line=960≥ Ut omnis abierit semel. PRAE. Si tu voces

Nos, pastor, omnes crastina ad tua prandia,

Te, pastor, et cum uxore Bassarum, volo ad

Suffrigidas cenas domi meae simul

Adesse vesperi. HIER. Facile parebimus.

≤line=965≥ BAS. Pecuniam gratam habeo vestram duplicem.

Vocatio quoque utriusque perplacet.

Paucis tamen volo singulis praesentibus

Vobiscum ad extremum loqui. PRAE. Loquere palam.

Prodite singuli foras. CRE. Simul adsumus.

# 33. ACTUS V. SCAENA IV.

Trimetri.

BASSARUS cum GREGE.

≤line=970≥ Vobis quidem inservivi, amici, non meis,

Sed omnium vestrum libens impendiis.

Quas, pastor, hoc die ad voluptates tuas

Escas parasti clancularias tibi

Non absque hypocrisi atque cognatae tuae,

≤line=975≥ Has ipse praeside suggerente sustuli HIER. En.

GRE. Hahahe. HIER. Ut es semper tui simillimus.

BAS. Tu, praeses, ea quae habere te domi putas,

Sublata furto mentiens obsonia,

Ipsa tibi nunc apposui edenda vesperi. PRAE. En.

≤line=980≥ GRE. Hahahe. PRAE. Ut usque Bassarus hic est Bassarus.

BAS. Et tute ades, bone vir Creobore, qui nuces

Dementiens domi te habere creduis,

Nunc ipse easdem frangis atque devoras.

GRE. Hahahe. CRE. Ut hoc dignissimum, quia credidi

≤line=985≥ Clavem tibi domus meae atque praesidis.

PRAE. Meae? Profecto insignis es nebulo, anne abis?

CRE. At cur famelicum foras me truseras?

GRE. Hahahe. BAS. Remitte. PRAE. Remitto. CRE. Referam gratiam.

BAS. Nunc tandem et ipse ago iure vobis gratias,

≤line=990≥ Sartaginis Bacchique vestri particeps.

Adeoque reddo, quam dedistis aegrius,

Pecuniam hanc hilariter in bellaria,

Ut edamus et bibamus ampliter. Tibi

Quoque, pastor, (ut sale condias) cum illuxerit

≤line=995≥ Mihi crastinus, reddam suem, quam tibi vafer

(Ut dignum erat iustumque) dudum sustuli.

HIER. Tun mihi? BAS. Sile. HIER. Num iustum et aequum, Bassare?

BAS. Aequissimum. Nam cum suem et tomacula

Sublata furto callide me conscio

≤line=1000≥ A caede divulgaveris, tomacla ne

Ex more cogereris impartirier

Pluribus in hac vicinia, nonne merito

Suem tibi et tomacla cruda sustuli

Et assa cum probis edenda praebui?

≤line=1005≥ GRE. Aequissimum. HIER. Sed vafritiem illam tu mihi

Suggesseras. BAS. Suggesseram, at foedam nimis

Tenacitatem haud ego tibi, sed Graidium

Suggesserat. Num idcirco merito plecteris?

HIER. Meritissime, fateor, et hanc farciminum

≤line=1010≥ Iacturam ego aequo animo feram, modo suculam

Recepero. GRE. Hahahe. BAS. Cras recipies suculam

Et integram et salvam. HIER. Bene est. Sed ut accidit?

BAS. Non huius est quidem loci vel temporis

Referre cuncta. Ingredimini, intus dixero.

≤line=1015≥ Vos, qui modum spectastis haec quo facta sunt,

Nil audietis amplius. Iam plaudite.



# Back



FINIS BASSARI.

