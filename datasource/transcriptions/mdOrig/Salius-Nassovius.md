/front/

PANAGII SALII AUDOMARENSIS Varia Poemata. Ad Illustrissimum Principem, Ducemque invictissimum Alexandrum Farnezium Ducem Parmae, et Placentiae etc. Philippi Regis Catholici in Belgio Praefectum.

Poematum numerum et nomen sequens pagina indicabit.

Parisii Ex Typographia DIONYSIO à PRATO, via Amygdalina, ad Veritatis insigne. 1589.

PANAGII SALII NASSOVIUS TRAGOEDIA.

/main/

Dramatis Personae

Nassovius. Holachius.

Gerardus. Ratio.

Colignia. Nutrix.

Satelles. Nuntius.

Chorus.

ACTUS PRIMUS.

*Nassovius, Holachius.*

Nemo beatam dicat esse principum

Vitam virorum: dixeritque hoc quispiam \[TK dixeretque\]

Opinione, non scientia, ut omnia

Diiudicare vulgus ex capite solet.

5 Iamque haud inexperto fidem tribuens mihi,

Praeferre discat rusticum sceptro pedum,

Palatiis sedes superioribus

Humiles putare pluris: utque habeat ratum,

Fortuna sane sat docet mea, et probat.

10 Nam ex quo cruenta Albae impiissimi Ducis,

Fato duorum Martiorum fulminum,

Meique germani sitis deferbuit,

Quot, quanta vitae venerim in discrimina,

Terra, mari, foris, domi, in penatibus,

15 Ut liberarem servitutis aspero

Patriam iugo, expulsa procul tyrannide,

Etiam incolentes ultimas terras sciunt.

Non dico longius, quibus laboribus

Fuerit resistendum tyranno Iberiae,

20 Pro aris focisque ipsis, quibus nempe artibus

Fallenda foeminis acutior omnibus,

Senis ferendus impetus fortissimi,

Clypeus tenendus firmiter, mucronibus

Lodoici, Ioannis Ducum qui obsisteret:

25 Titulo puer ludendus, auxilia undique

Citanda, Francia, Anglia, Germania.

Repetam tot annis quid memor labentibus,

Casus, labores, quos ego omnes pertuli?

Limes doloris sit mihi Farnesius.

*Holachius*

30 Agere et pati magna, est virorum principum,

Sed multa passis multa contingit quoque

Laus, fama, gloria, et decus metuens mori,

Virtus nec ullo quam laboris tramite

Se fert Olympo. Ergo severas pectore \[TK olympo\]

35 Depelle curas, perpotens Princeps, tuo,

Atque immorare praemiis et laudibus,

Quibus futura te merentem secula

Colent, canendo nominis numen tui,

Statuis legere cum aeneis patriae pater,

40 Vindexque libertatis, ultor et imperi

Tyrannice prementis omnia sub iugo.

*Nassovius*

Est haec, amice, vana praedicatio

Nostrum laborem post manentis gloriae,

Cum forte nullus amplius sensus manet:

45 Unumque tantum iudico quidem bonum

(Alia omnia et nugas) frui praesentibus.

Si cuncta passum vita destituat gemens,

Nullumque praesens sit laboris praemium,

Vox, aura, ventus mortuo quid conferet?

50 Sed haec sinamus. Vis tibi dicam semel?

Sortis dolosae principes sunt ludicrum,

Qui summa cum attigisse se fastigia

Putent, ruentes illico adversum probant:

Cumque imperare sese opinentur, secus

55 Populo ministrant, serviuntque singulis.

Et misera cum sit servitus omnis, tamen

Dominos habere huiusmodi est miserrimum.

Quoties id ipse repeto mecum, taedio

Vitae occupatus, ferreum somnum invoco,

60 Qui nostra claudat haec in aevum lumina.

*Holachius*

Quo verba tendant miror, o lux principum,

Aut quis dolorem casus excitaverit

In tam quieto tamque forti pectore,

Et quod procellis omnibus, quod fluctibus

65 Tempestuosis nescium frangi fuit,

Tot lustra constans et manens immobile.

Si vulnus aliquod est latens animo, explica,

Medicina, cum malum invaluit, est serior.

An deesse quicquam quod necesse sit vides?

70 Pecunias? Aut commeatum? Aut militem?

Num sat triremes nostra iam maria occupant?

Aliqua timendus hostis? Ast age, impera,

Dabitur quod optas. An timendum aliquid times?

Metuunt tui te hostes, vel umbram etiam tuam,

75 Patria amat ut vitam, quid optes amplius?

*Nassovus*

Utinam se haberent res eo quo ais modo!

Fuimus timendi, sors recedens alteri

Tribuit locum favens, et hosti equidem meo.

Fuimus et amati, multo amandi nomine,

80 Volubile est vulgus, mihique innotuit.

Ducem Andium quod advocavissem, bene

Vertere primo, nunc mihi vertunt male,

Postquam dolo fuisse secum actum putant:

Sic nempe ponderare consilium solent

85 Eventibus. Ideo soli Brabantici

Fines reliqui, praecavens pericula,

Batavosque petii Martiam gentem, fides

Perspecta quorum nil habet me uno prius,

Venique Delfium: tamen satis haud scio,

90 Tutumne plebis istius niti fide

Sit Principem. Nam saepe vultus decipit,

Animumque celat proditor nimis impium.

Nec plura, nos haec cura reddit anxios

Assidua, tu si quid quod adferas habes

95 Solatii in tristissimis his casibus

Effare.

*Holachius*

Rerum longus usus, plus satis

Ne consili expers sis facit; dicam tamen,

Quia postulas, quod sentio. Res in vado

Cur non sit omnis, haud queo pernoscere.

100 Nam quod domesticum tibi metuas malum,

Cum totius provinciae bonum, et salus

Tuo bono, tua et salute expendeat?

Nam si tibi contingeret (quod sit procul)

Humanitus: quae vis potens, aut quis Deus

105 Terram hanc cruentis faucibus tyrannidis

Ibericae eripere valeret? Ergo stet

Ex tripode certa et fixa tibi sententia,

Nullum domo imminere posse periculum.

Quod si tamen non omnis aufertur metus,

110 Et quid sinistri mens sibi dubia augurat,

Hic anchora ratem fundet, est fidissima

Haec statio, Delfii morare, et fingito

Istic novas te comparare copias,

Tantisper, omnia pede quonam eant, scias:

115 Id referet autem fidus Aldegondius,

Securiorque hac nulla surgit cautio.

Quod iam attinet querelam ad alteram, tuis

Favere fortunam hostibus, quis nesciat

Has esse rerum, maxime belli, vices,

120 Fortuna modo pro his partibus, pro illis modo

Pugnet, triumphent dum quibus Deus dedit?

Farnesius, dices, regens pro arbitrio

Deae rotam, victoriae pene imperat,

Traiectum adivit, occupavit Nervios,

125 Dumkerka paret, ipsa tota Flandria:

Quid restat omnem Parma palmam vicerit?

At magna spes contra tibi ad res nascitur

Probe gerendas, cum fames omnem premat

Exercitum hostium, Ceres victum neget,

130 Exhausta sint Arthesiae omnia horrea,

Agrique iam nil suppetant Hannoniae:

Quid commeatum non habentes autumas

Audere posse? Castra cogentur quidem

Dimittere, aut morbi simul rabie emori.

135 Vides ut adsit haud mala expectatio?

Ne saevus ergo te angat et cruciet dolor,

Recolligens sed pristinos animos, para,

Molire, fac, et perfice ad victoriam

Quaecumque de te expectat omnis Belgica.

*Nassovius*

140 Multam doloris tu tua prudentia

Partem levasti, iamque stat Batavis meis

Hic commorari, nec recedere Delfio,

Occasio dum quid novi nova suadeat.

At tu interim explora quid urbs clam mussitet,

145 Et rebus, ut soles, severus consule.

Nocturna iam fax suadet aegris quaerere

Mortalibus somnos. Abeo, si fors quies

Solito quietior animum laxet magis,

Curasque fesso pellat alma pectore.

*Chorus.*

150 Ut vivant variis conditionibus

Mortales, in eo conveniunt tamen

Omnes, quod miserae curriculum trahant

Vitae, si modo sit vivere, non mori,

Sortis praecipitem volvier ad rotam, \[TK roram\]

155 Errare in medio semianimes mari,

Praesentes tumidis fluctibus obrui,

Et passim ancipitem ducere spiritum.

Agrorum dominum torrida sydera,

Foecundae pluviae, frigus et asperum,

160 Et mentitus ager spem segetis bonae,

Milesque innumeris luctibus afficit.

Mercator fugiens pauperiem vagus

Terraque et pelago, iam Boreae impetum,

Praedonum rapidas iam inveniens manus,

165 Se clamat miserum, terque miserrimum,

Patronus trepido perdius in foro,

Lites dum rigidas alterius studet

Pacare, inque fidem iungere dexteras,

Impacandum animo litigat in suo.

170 Armorum cupidis pectora verberat

Trux formido necis, rara pecunia

Dextris, rara quies luminibus, fragor

Munita arce minax fulminis in modum.

Sed nec sors humiles tantum agitat domos,

175 Privatosque viros, est miser, est miser

Qui terras, etiam qui maria occupet,

Et mundi dominus appetat aethera.

Est vultur miseri pectora principis

Rodens assidue, cura, metus, tremor

180 Huic adsunt comites, cumque suos regit

Ardens Phoebus equos, Lunaque cum suos,

Si forte ante lares desideat vigil,

Quaecumque aspiciet mortis erunt notae,

Terretque effigies ducta tapetibus,

185 Umbras nec proprias impavidus videt.

Molli si requiem quaesierit toro,

Leni non oculos nube teget sopor,

Morpheus mira feret, cumque Phobetore

Stertenti trepidum schemata phantasos.

190 Sed curas Siculis forsitan in cibis

Perdet, vel posito reiiciet mero,

At non firma tenet iam pateram manus,

Herbae lethiferae semina cogitans.

Ieiunusque epulas deseret horridas,

195 Servabitque animam, en imminet, imminet

Effulgens capiti mucro necem ferens,

Quem seta Sonipes alligat unica.

Circundat validis praesidiis latus,

Sed nec praesidiis credere se suis

200 Confidit, mediis ne stet in hostibus,

Et committat ovem mille lupis timet.

Eheu, quam miserum vivere Principem,

Affectantem animis imperio viam,

Aut dantem populis iura tyrannide!

205 Id fortuna nimis Nassovii docet.

ACTUS SECUNDUS.

*Gerardus.*

Quid terga vertis anime? Quid trahis moram?

Quis exsequendis te avocat coeptis timor?

Quousque tandem heus tu, Gerarde, dormies,

Ardens nihil gerere, timidus, excors, iners?

210 Vivet tyrannus semper hic Nassovius

Regi et Deo suo rebellis, perfidus,

Immanis, atrox, qualis haud olim fuit

Manuum amputator ille crudelis gigas,

Qui nomen altae fecit Antuerpiae?

215 Nec punietur iure perduellio?

Nasci in duello et in duello commori,

Pacisque inexpertos sinemus liberos?

Foecunda quondam terra, nobilis, potens,

Iam nuda, inops, iacens nihil de pristino

220 Retinet decore, nulla habet vestigia

Sui prioris, igne, ferro diruta

Et iam requirit quos colat supplex Deos.

Ille, ille fecit omnia haec, facit mala,

Facietque posthac? O supreme coelitum

225 Rector, cum id aspicias, scelus vivit tamen?

Age, audeamus, dextera hic nostra cadat,

Et gloriosa caede solius impii,

Multis bonorum vita ematur millibus.

Certum est, stat nunc aggredi facinus pium,

230 Ingens, quod omne post loquatur saeculum,

Omnes quod orbis audiant stupidae plagae.

Quaerat cuniculos vetus vulpes suos,

Sagacitas dextrae huius inveniet viam.

Quid mente destinas? Necem quaeris tuam,

235 Gerarde, nam si tale quid tentaveris,

Moriendum erit: sic, sic iuvat, placet mori,

Et morte vivam comparare gloriam

Pietate partam, nulla quam sileat dies.

Igitur quid hic moror? Sed ante mens mea

240 Rationis audi quam soles sententiam.

*Gerardus, Ratio.*

Mens aliquid ingens suggerit, Ratio, mihi,

Quodque ipsa suggerit cito expleat manus

Audax, nisi vetas. Quid id sit, proloquar

Nil immoratus, ardor haud patitur moram.

245 Iam mente pridem fixa stat sententia,

Interficere quoquo modo Auriacum ducem.

Si vis, paratus pergo coepta ut exequar.

*Ratio*

Audacibus in ausis requiritur modus,

Prudentia, et matura consultatio,

250 Non res celeritas, sed probe ratio facit:

Temet refrena, et cogita quid cogites.

*Gerardus*

Cum cogitaris quod sat est, opus est manu,

Dilatione saepe abest occasio.

*Ratio*

Quae occasio? Auriacus petens Hollandiam

255 Tota recessit callidus Brabantia.

*Gerardus*

Adeunda nostro Hollandia est etiam pede.

*Ratio*

Adiveris licet, quid illic est spei?

*Gerardus*

Mitti rebellem nostra ad orcum dextera.

*Ratio*

Inter suos suis latentem in aedibus?

*Gerardus*

260 Melius ibi tum cum sibi cavet minus.

*Ratio*

Vis una vires opprimet qui plurimas?

*Gerardus*

Iniqua si vis est, dolus vim suppetet.

*Ratio*

Uni nec ipsa vis, nec ipse sat est dolus.

*Gerardus*

Unumne eum quicum Deus sit censeas?

*Ratio*

265 Conanti idem alteri Deus non adfuit.

*Gerardus*

Fere est secunda intentio felicior.

*Ratio*

Quo res cadat, feliciter tibi nequit

Contingere.

*Gerardus*

At feliciter, si animum expleam.

*Ratio*

Certum est mori te, ut expleas, non expleas.

*Gerardus*

270 Si explevero, mi sufficit, moriar lubens.

*Ratio*

Unde haec cupido dira, ut optes emori?

*Gerardus*

Quid gloriosius quam eo mori modo?

*Ratio*

At quo modo?

*Gerardus*

Regi, Deo, Reipublicae \[TK Republicae\]

Qui serviens moriatur, an moritur male?

*Ratio*

275 Haec verba digna fortibus quidem viris.

*Gerardus*

Sunt verba inania, at viros factum probat.

*Ratio*

Audi Gerarde, tuta consilia accipe,

Siste impetus parumper, et tibi consule,

Animaeque ne sis prodigus, melioribus

280 Vitam reserva casibus, fortem virum

Fugiat temeritas, sera quam sapientia

Sequitur, nihil lucri videns, damni satis.

*Gerardus*

Vetasne Ratio liberare patriam,

Finire bella? Reddere et mundo diem?

285 Stygiis in undis mergere invisum caput?

Fatis resistes? Fata quod posco volunt:

Posco ut cadens mea manu Nassovius

Miserabili exemplo doceat apud inferos,

Principibus arma quid sit inferri suis.

*Ratio*

290 Postquam furor te coepit, et nullus modus

Datur temeritati, licet, fac omnia

Animi tui ex sententia, iubeo nihil,

Etiam nihil veto. Sed aspice terminum,

It poenitentiam ante paulo audacia.

*Gerardus*

295 Quo fata ducunt, quo vocat Deus, sequor.

*Chorus.*

Cui sunt publica propriis

Exoptata magis commoda, cui sua

Vilet pro patria salus,

Coelum, auras superas, lumen et aurei

300 Qui fastidit Apollinis,

Mortis nec dubitat supplicia horrida

Forti pectore perpeti,

Si prosit miseris mors sua civibus,

Illi rerum opifex Deus

305 Robur pectoribus non superabile,

Invictosque animos dedit:

Inque eius calido plurima sanguine,

Aurae semina miscuit

Coelestis, solidi propositi tenax

310 Et nullo domitus metu,

Auderet populi colla resolvere,

Infandum feriens caput.

Hac virtute polum Mutius attigit, \[TK virtutve\]

Quamvis dextra fefellerit.

Hac Brutus tumulum fugit inhospitum,

Quamvis non sine Cassio.

315 Hac vitam Harmodius nominis obtinet,

Quamvis una ope fortior.

Notus post genitis hac erit omnibus

Audax in patrem Carnabas.

Invisi superis qui populum premunt

320 Duris legibus impii, et

Qui contra Dominos ambitiosius

Periuri arma ferunt suos,

Hi raro pereunt morte sua, Deus

Ingentes animis viros

325 Ultores scelerum suscitat, hoc genus

Qui tradant celeres neci.

En talis superûm numine Baltasar

Surgit, Nassovio minax,

Uni Nassovio, qui pepulit solo

330 Belgarum dominum et deos,

Nudavitque bonis omnibus incolas

Longis seditionibus.

ACTUS TERTIUS.

*Colignia, Nutrix.*

Pavet animus, horret, horror artus concutit:

Perii misera, si pondus insit somniis.

335 Quae dormienti visa somnus attulit

Horrenda, tetra, monstruosa, atrocia!

Mens deficit, memoria sola me necat.

Pietas aliqua si restat, o mundi arbiter,

Cui paret ordo numinum fatalium, \[TK .\]

340 Cuius voluntatem deae sequitur rota,

Averte quaeso, si quod est omen malum:

Serva virum incolumem meum, et si quid domus

Peccavit ista, parce, vel veni, pater,

Ad ultionem lentior.

*Nutrix*

Quis te timor

345 Alumna torquet? Pallor ora quis occupat?

Cur o natantes lacrymis cerno genas?

Effare, fando saepe minuitur dolor.

*Colignia*

Animus refugit, Altrix, nec audet dicere,

Ne forsan accidat quod ipse sibi malum

350 Praesagit.

*Nutrix*

Inclusus dolor cor strangulat,

Secreta cura pectus exurit magis,

Resume vires, te excita viriliter,

Quod mi ipsa dixeris, tibi dictum puta.

*Colignia*

Nostrum levamen, nostra consolatio

355 In rebus arduis et afflictis, mea

Nutrix, parentis quam instar ipsa diligo,

Ut hoc velim celare te, haud valeam tamen,

Nec quicquid abditissimum penetralibus

Animae latere possit. Ergo percipe

360 Verbis tribus. Me terruerunt somnia.

*Nutrix*

Somnia quid aliud sunt precor quam somnia?

Parva est doloris ansa si nihil amplius,

Sed perge tamen, et explica quid videris.

*Colignia*

Cadebant Coelo sydera, et iam Lucifer

365 Lucebat axe solus, indicans diem

Cito nasciturum, solis ortu proximi,

Cum somnus absens parte noctis plurima

Gravis irruit, fessos graviter oculos premens:

Tum visus est mihi meus. Sed sustine

370 Altrix cadentem, deficio, morior.

*Nutrix*

Bono

Sis animo, alumna, vana somnus obiicit

Simulacra plerumque, et metus vanos ciet,

Ne metue, rem narra velut iam occoeperas.

*Colignia*

Tum visus est mihi meus Nassovius,

375 Nassovius meus, mea salus, cor meum,

Mea vita, tabo, sanguine, sanie fluens,

Evisceratus, mortuus crudeliter

Medio iacere in atrio. Subito quies

Rumpitur imagine impia, tetra, truci,

380 Vigilque quaero perditum visu virum,

Quem mihi repertum amplexibus vix credidi.

Quid hoc mali portendat haud scio, tamen

Viri ob salutem palleo dubiam mei,

Sudorque totum frigidus corpus tenet.

*Nutrix*

385 Est somniorum inanis aestimatio,

Domina, ac alumna, nec fidem sapiens eis

Unquam tribuerit: quippe novit plus satis,

Fortasse si quid mente nimium impressimus

Vigiles, idem redire dormientibus,

390 Horribiliorem praeferens imaginem,

Quae postea evanescit umbris ocyus.

Amor timorem gignit, et multos timor

Meditatur eventus sinistros improbus,

Quos nocte somnus reddit horrorem ferens.

395 Atque id tibi iam contigit amanti virum.

Vides ut haud sit ampla materies metus?

At enim quis audax est satis Nassovium

Ut ausit aggredi? Aut quis adeo est impius

Ut moliatur patriae patri malum?

*Colignia*

400 Nescis quis ausum fuerit in eundem prius?

*Nutrix*

Nescis quid audax praemii perceperit?

*Colignia*

At rursus alter si audeat felicius?

*Nutrix*

Audaciae exitus prioris efficit,

Imposterum ne quis nefas tantum audeat.

*Colignia*

405 Faxit Deus ut hoc ita sit, at timor nequit

Recedere, et vim colligit quod suspicor.

Sed ecce cerno cui parento coniugem.

*Nassovius. Colignia.*

Cuius querelas audio, coniux, tuas?

*Colignia*

Utinam esset integrum meas non dicere!

*Nassovius*

410 Quid esse dicam hoc? Causa quae cogit queri?

*Colignia*

Permitte sileam, causa nam prodest nihil.

*Nassovius*

Celare quicquam coniugem possis tuum?

*Colignia*

Celare possum scita quae prosunt minus.

*Nassovius*

Prosit: vel obsit, quid sit audire expeto,

415 Uterque cur te deficit poples? Tremis

Etiam viro praesente? Quid metuis tibi?

*Colignia*

Metuo quidem mihi, sed et primum tibi.

*Nassovius*

Mihi quid?

*Colignia*

Necem.

*Nassovius*

Necem? Unde sed necem auguras?

*Colignia*

In somniis, quae dum recordor, protinus

420 Exanimor.

*Nassovius*

An vanis fidem addis somniis?

Mantoque somnians futura coniicis?

Sed quae ista tandem terruere insomnia?

*Colignia*

Hac nocte visa sum heu cruentum in atrio

Medio iacentem evisceratum cernere,

425 Te, dulce decus et omne praesidium meum. \[TK Te dulce decus,\]

*Nassovius*

Hoc scilicet te angit, premitque hic scrupulus?

Nimium es mulier: effunde fletus aequior.

Nocturna spectra facere stultitiae arguit.

*Colignia*

Quam stulta sic dici, augur et mendax velim!

*Nassovius*

430 Secura vive, pectus antiquum advocans.

*Colignia*

Securitatis da mihi causam prius.

*Nassovius*

Tu quicquid optes postula, certum est dare.

*Colignia*

Caveas nefastum hunc postulo tibi diem.

*Nassovius*

Num sat satellites meum stipant latus?

*Colignia*

435 Numerus tuetur Principem, melius fides.

*Nassovius*

Batavisne gens possit fidelior eligi?

*Colignia*

Etiam parari tibi alia insidiae queunt.

Quod ante subiisti periculum, vide.

*Nassovius*

Parere fatis, si velis, nolis, decet,

440 Humanaque illic nil valet prudentia,

Contra, ante mortem cura te facit mori.

Timere cessa, nil timendum contigit.

Ego bonorum turba quo me civium

Ad res gerendas advocat, me confero.

*Colignia*

445 O te deorum percolenda numina,

Per fratris impie necati umbram piam,

Per filium fastidiosum Iberiae,

Per mutuam dextram atque coniugii fidem,

Per spem tumentis alvi, o coniunx, obsecro

450 Ne luce saltem hac lumine efferas pedem,

Si lux meretur dicier, quae nubibus

Obducta (cernis quis dies) noctem tibi

Longam videtur ni caves portendere.

*Nassovius*

Ut vortit omnia male, nec demens potest

455 Timorem opinione conceptum levi

Deponere. Extorquet quod ipsa vis nequit \[TK neguit\]

Tandem mulier. Age, hoc tibi tribuo, queri

Ut desinas, ne lumine efferam pedem,

Hac luce saltem. Sed decus serva meum,

460 Causamque necte civibus probabilem,

Ut differantur in diem comitia.

*Chorus.*

Cum fata cunctos eripiant sua,

Nec parcat ulli dira necessitas,

Sortita Reges et colonos,

465 Omnem animam rapiente dextra:

Incerta certe mortis erit dies,

Nullusque vivam dicere crastinum \[TK \<vivum?\]

Audebit, in lucro reponet

Temporis articulos futuri.

470 Quandoque vitae terminus attamen,

Mors et virorum nota potentium

Monstratur ignitis cometis,

Milleque prodigiis polorum.

Quin saepe porta ducere cornea

475 Est visus umbras Morpheus indices,

Mortis futurae. Saeva nati

Fata sui sequitantis aprum

Sub nocte vidit Lydius, et fides

Visum secuta est, occidit impie \[TK impiae\]

480 Prave expiati Parricidae

Regia progenies sagitta.

Sub nocte vidit vulnera Caesaris

Calpurnia uxor, luceque postera

Videre Brutum Cassiumque

485 Caesareo madidos cruore,

Alto iubentes e Capitolio,

Ut servitutis deposito iugo,

Iure et recepto civitatis,

Sacra deis populus referret.

490 Quid prisca? Coniunx Auriaci, viri

Aperta vidit viscera dormiens,

Unde ominatur moesta caro

Exitium veniens marito.

Exorat orans ut lateat domi,

495 Sic et cruentas effugiat manus,

Nec novit imprudens, in herba

Tabificum latitare sepem.

Quemcumque poscit Iuppiter ad necem

Iratus atram, ne fugiat, latens

500 Telluris in centro profundae,

Non media caput abdat unda.

Extensa late magna Iovis manus

Pertingit omnes una simul vias.

Quo se impius, dum saevit, orbem

505 Fulmine concutiens corusco?

Ille, ille solus non metuat Dei

Tutus potentis fulmineam manum,

Vivatque secure quietus,

Conscia quem minime premit mens.

ACTUS QUARTUS.

*Gerardus.*

510 Iam Delfii ad ripam ratis nostra appulit

Ventis secundis, nec moram traxit natans,

Adeo institutum comprobant aquae meum.

Suspicio templa queis Deus abactus fuit,

Arasque sacras ante, nunc graves haras.

515 En cerno edax quas flamma reliquias adhuc

Liquit videndas. Lustra labuntur decem,

Vulcanus ex quo civitatis plurimam

Partem voravit. Cerno iam Auriaci domum,

Impia, profana, incesta, rapidis ignibus

520 Palatia pianda. En tumet pectus mihi,

Erigitur, exardescit, advocat manum.

Nunc dextra agendum fortiter, tempus vocat,

Cogenda virtus, omne robur masculum

Circumlegendum, res locusque postulat.

525 Sed occupatas esse conspicio fores

Magna Satellitum manu: admitti tamen

Intro necesse est, arte, fraude, industria

Aditus parandus. Mors recens ducis Andium

Causas mei adventus probabiles feret.

530 Simulabo ferre litteras ad Principem,

Et fata amici nunciare tristia.

Admittar, io vicimus. Cum venero

Coram, celeriter utar intrepida manu.

Hic restat actus. De salute nam mea

535 Parum laboro, cum salutem gloria

Vitamque vincat morte facta illustrior.

O summe Rector omnium quae sol videt,

Etiam invidendo quae sinu tellus ferax

Altumque celat, unus imperio omnia

540 Iugi gubernans, qui tyrannos aspicis

Plebem prementes, perduelles et viros

Atroce vultu ad ultionem concito:

Si potuit ingens Goliae corpus, manus

Pastoris imbellis lapide consternere:

545 Si mulier ausa est Sisaram Ducem Iahel

Interficere clavo applicato tempori:

Si liberavit urbem ab ultimis malis

Vidua, inimicum dum tulit sacco caput,

Te tela semper dirigente fortia,

550 Propter salutem publicam, iam dirige

Tela mea, vires suppetens. Nassovii est

Quod peto caput, propter salutem publicam.

Impune Regi perduellis hic suo

Intulerit arma? Impune sacram virginem

555 Claustris rapuerit sacrilegus? Imagines,

Delubra sacra effregerit et exusserit?

Fac cum parabo tradere impium neci,

Abstrusa flammae ne nimis sint semina,

Nec lentus ignis veniat ad vim plumbeam.

560 Sed tutum erit silentium: satellitem

Video paratum de meis negotiis

(Ni forte fallor) quippiam cognoscere.

*Satelles. Gerardus.*

Quis es, unde pergis?

*Gerardus*

Gallus, eque Gallia.

*Satelles*

Cuius pedem istuc contulisti gratia?

*Gerardus*

565 Ut nuntiarem Principi quod contigit

Illic novi, non absque magno pondere,

Et ecce missus quas ei adfero litteras.

*Satelles*

Sed amabo quid novi?

*Gerardus*

Propius ergo tuam

Aurem applica, ne quis secundus audiat:

570 Recens supremum regius clausit diem

Dux Andium. Ne plura quaesieris, sat est

Legati obire munus ut videar male.

Sed dic vicissim, ubi reperiam Principem?

*Satelles*

Iam commode mensae assidet subtristior.

*Gerardus*

575 Adibo, fungar munere imposito mihi.

*Chorus.*

Qui suos victor superavit hostes,

Ne dolus quaeras fueritve virtus.

Si fidem prisci coluere sancto

Marte Quirites:

580 Gloriae id fecit violens cupido:

Sed revolvatur ratio utriusque,

Gloriam virtus, dolus ipse quaerit

Utilitatem.

Noverat prudens Itachus, valeret

585 Quid dolus: quare sapiens vocari

Dignus, et magno potuit videri

Maior Achille.

Impiam nati cineres parentem

Arte luserunt, retinetque laudem

590 Quod patris manes ita vindicarit

Cautus Orestes.

Iure Zopirus, celebratur amplis

Laudibus, Regi Babylona subdens,

Auribus scissas socians pudendo

595 Vulnere nares.

Tarquini natus Gabios paterno

Addidit regno, bene praedicandus,

Tincta nudarit licet indecoro

Terga cruore.

600 Ille dux fertur melior triumphum,

Qui refert victo rediens ab hoste,

Foeminis fletos nitido reducens

Ense maritos:

Plurimum quam qui tolerans in armis,

605 Sorte bellorum variante casus,

Vicerit multa, male gloriosus,

Caede suorum.

Qui latet, Martem fugiens apertum

Hostis, occidi poterit latenter.

610 Rectius vulpi valet obviare

Altera vulpes.

ACTUS QUINTUS.

*Nutrix.*

Ubi sum? Quid aspexi? Quid excepi auribus?

Quid misera vidi? Quod notavi oculis nefas?

Iam tota Erinnys, horror et furiae truces

615 Dominantur aula. Eheu iacet Princeps, iacet

Exanimis, in suo natatque sanguine,

Domini fluens sparsim irrigat domum cruor,

Parietibus addens triste et horrendum decus.

O quam extiterunt vera alumnae insomnia

620 Adeo nihil mentita! Quid faciam? Quid heu

Facies alumna cum dolorem intelliges

Luctusque tantos? Fata vivens coniugis

Audire perferes? Num erit satius mori?

Comitemque manes ocyus sequi pios?

625 Egone tantae cladis esse nuntia

Invisa possum? Non feram, iussit tamen

Sibi referri, misit et hoc nomine

Per me resciret quo omnia hic starent loco.

Quippe animus illi semper inquietior

630 Momenta fuit ad singula, ex quo somnium

Vidit, nec illam effugit anxietas metus

Crescens in horas, corque pungens acrius.

Sed ecce cerno quae cito huc rapitur gradu,

Ardente vultu, qualis Enthyas furit

635 Pindi iugalis vertice, aestuat, fremit,

Queritur, gemit, proclamat, est impos sui.

Audivit ipsa scilicet strepitum loci,

Sonosque tristes excitatos atrio.

Ne vera sint, quae vera sunt nimis, timet.

*Colignia. Nutrix. Holachius.*

640 Si quis amor, Altrix, quicquid est referens, citam

Concede vitae vel necis mihi copiam.

*Nutrix*

Aequa ferendum est mente quod Deus imperat.

*Colignia*

Perplexitate quid tua miseram necas?

Differsque longis veritatem ambagibus?

645 Rem ut est refer, simplex tua sit oratio.

Quis clamor ille? Quis pedum strepitus fuit?

Num luctuosus patriae, at primum mihi?

Vivitne coniux? An quid aliter contigit?

Etiam silebit me iubente pervicax?

650 Sed quid loquelas? Sat docet silentium,

Oculi tristes et genua labantia:

Etiam rem aperte monstrat adveniens Comes

Holachius, cuius cadit ab oculis fides.

Perii, occidi, non sum amplius, fulmen cadat

655 Coelo coruscum, hocque obruat cadens caput,

Inhiansve terra quam edidit iam obsorbeat. \[TK aedidit\]

Vel lenta si Iovis manus, si immobilis

Tellus opem negat, aequora misereamini,

Me rapite, per vos ad Stygem pateat via.

*Holachius*

660 Veterem advoca constantia, Princeps, dolor

Non serpat ultra, disce fortunam pati, et

Necessitatis robur insuperabile.

Non occidit coniux tuus, spes est super

Plurima salutis, vivit et loquitur, necem

665 Non omnia adferunt cruentam vulnera.

Cur fles calentem? Cur parentas vivido?

*Colignia*

Ne vana iacias verba spem fingens mihi,

Impia peremit Principem manus meum.

O dira fata! Quod mihi restat malum?

670 Omnia peregi, si morior, accedere

Mors sola nostris quam expeto potest malis.

Thalassiarchae (dedecus loquar meum)

Patris senectus ad crucem rapta est, foret

Cum regias prius vocata ad nuptias,

675 Cum Sequana erubuit, et aggere plurimo

Potuit retardari cadaverum, fluens

Vulneribus undas ni coëgisset cruor.

Proscriptionem non refero, vetus est malum,

Amissa bona, priscique sanguinis decus:

680 Malum recens instar malorum est omnium,

Vir cum occidit meus. Quis o, quis adferat

Cor parricidae dentibus praedam meis?

Deducite ad virum, feram ultima oscula,

Frigensque quamvis corpus, amplectar tamen,

685 Luminaque claudens hac manu, moriar super.

*Holachius*

Illam doloris anxifer vortex premit:

Vides colorem ut mutet, et maculet genas?

Eius liquescat animus? Ut sudor fluat

Algens madenti fronte? Inest periculum

690 Morae. Intus illam ducere, atque aegram toro

Mandare, praesens nos monet necessitas,

Animas duas ne rapiat una eadem dies.

*Nutrix*

Ne solvat uterum cruda Lucina horreo,

Matrique foetus viperae fatum ferat.

*Nuntius. Chorus.*

695 Res quanta cessit? Quem decennia per duo

Domare tota non potuit Iberia,

En unius conatibus momentulo

Temporis, anima inanis iacet Nassovi. \[TK animae\]

*Chorus*

Expone seriem caedis, enarra omnia.

*Nuntius*

700 Medium axem Apollo transierat, et iam ad plagam

Fiebat inclinatio occiduam, atrio

Princeps inambulabat, imo pectore

Plurima revolvens quam solebat tristius.

Ibi quod videretur severior, sui

705 Reliquerant solum, imperata dum daret.

Vix semihora exacta, cum bombardulae

Onere solutae percipitur ictus strepens

Totum atrium quatere. Subitus omnes timor

Invadit aliquid male timentes Principi.

710 Concurritur, primusque Comes Holachius

Singultientem extrema reperit Principem,

Fusum, cruore turpiter pictum suo,

Cuius latus traiecerat glans plumbea

Gemina. Auctor eius quaeritur cladis, fores

715 Claudi iubentur, ne saluti sit via.

Scrutantur omnes angulos palatii

Satellites, omnemque pertentant domum.

Quid plura? Reperitur necis qui auctor fuit.

Constantiam admirabilem prae se ferens.

720 Nec quaestionibus coacti est veritas:

Ecce adsum, ait, si quaeritis qui Principem

Peremerit, perempto eo perimar lubens,

Supplicia quamvis mihi parentur barbara.

Qui fortia ausus est agere, et is fortia

725 Audere debet perpeti. Custodiae

Iam traditus, poenas graves audaciae

Expectat audax, nec timori dat locum

In pectore inflato rei actae gloria.

*Chorus*

Rem audio stupendam, omnemque quae super fidem.

*Nuntius*

730 Sed nondum habes omnia: querelas audiit

Mortem gementum coniugis Colignia,

Exiliit ipsa sedibus, ululans, furens,

Qualis Leaena cui catuli adempti, et Leo.

Tandem doloris ferre pondus nescia,

735 Prolapsa terram contigit, Lucinaque

Novos labores adferens sine tempore

Uterum resolvit, ediditque mortuum \[TK aediditque\]

Foetum, parente respuentem mortuo

Auras subire vitae. At ipsa puerpera,

740 Puerpera haud tamen, dubium agit spiritum,

Tumulumque vult unum capere tria corpora.

Mirum, videre si queat lucem alteram.

*Chorus.*

Tragico fine rebelles dare finem

Videas curriculo vitae, et obire

745 Miseros caede cruenta. Scelus aequo

Sequitur poena pede. Ergo reverenter

Dominos discite vestros reputare,

Et iis arma movere ambitiose

Sceleri vertite summo. Deus omnes

750 Odio prosequitur, qui scelerato

Animo sunt in eos, quos coluisse

Merito debuerint, perfidiaeque

Iubet aequas cito persolvere poenas.

/back/

Tragoediae finis.
