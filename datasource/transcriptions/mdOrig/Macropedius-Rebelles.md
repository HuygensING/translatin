/front/

REBELLES

Macropedii Fabula

longe iucundissima,

rudibus adhuc et tenellis Traiectinae scholae auditoribus nuncupata.

AD TRAIECTINAM IUVENTUTEM, Macropedius.

Accipite quotquot virtutis et bonarum litterarum studiosi estis pueri mei, accipite -- inquam -- *Rebelles* fabulam nostram, olim vobis dicatam et iam denuo vobis recognitam, plusculisque in locis emendatam et (ut absolutior esset) ducentis ferme versibus auctam. Legite (si placet) nostra, et in re ludicra non tam aurium voluptatem et animi oblectationem quam morum probitatem et bonarum litterarum eruditionem venamini.

PERIOCHE seu ARGUMENTUM IN

REBELLES.

Didascalum matrum per indulgentiam

Spernunt rebellantes scholastici duo.

Hinc lusibus, luxu ac dolo re perdita in

Furto prehensus uterque morti addicitur.

Verum horula necis imminente novissima

Didascalus virga receptos liberat.

Praeda satanum faucibus subito eruta

Fit matribus gnatisque magnum gaudium.

/main/

DRAMATIS PERSONAE.

qqqPrologus cum Morione Dromella, ancilla

Philotecnium, mater Gaulus, leno

Cacolalia, mater Labrax, leno

Dyscolus, scholasticus Villanus

Clopicus, scholasticus Iudex

Aristippus, didascalus cum discipulo Pompus, nuntius

\<Codrus, claviger\> Lorarii duo

Bromius, caupo Lorcoballus, diabolus

Melancia, ancilla Marlocappus, diabolus

Chorus ex Aristippicae scholae auditoribus.

PROLOGUS cum MORIONE.

Iambici trimetri.

Vos qui tulistis huc pedem adolescentuli

Scholaribusque disciplinis hactenus

Silentium didicistis, animadvortite.

Videbitis prodire scaena tertia

\[5\] Huc in proscaenium scholasticos duos.

Adhibe animum, quicumque dyscolus es tuis

Quoque obstrepens didascalis, quia admodum

Nunc in tuam rem proloquar. Scholasticos

(Inquam) duos, quos prodituros dixeram,

\[10\] Cernetis in rem pessimam producier,

Quod sit rebellis uterque praeceptoribus.

Haec pauca de argumento eodem proloqui

Me iussit, huc qui misit, auctor fabulae

Quasi Prologum. Ast ego ut imperator histricus,

\[15\] Dictator actus et choragus comici,

Plures quod huc confluere quam speraveram

Aspicio, paucis vos volo monerier.

Pro singuli cuiusque et ordine et gradu

Edicta et interdictiones histricas

\[20\] Moderabimur. Scio namque, quam sit futtile

Iussum, quod indiscretius mandaveris.

Primum omnium divitibus impero, suo

Qui iure prae aliis occupant subsellia,

Ne ceteris petulantiores sint et iis

\[25\] Agant licentius, qui humi abiecti sedent.

Nam comico choragio ne obolum quidem

Supererogant. Quin et monendos censeo

Ipsos eosdem pauperes, qui etsi domi

Cibario vix pane victitent (MOR. Eho.

\[30\] PRO. Tace!) et oleribus, blitis quoque insipidis, tamen

(Si occasio fuat) vel in spectaculis

Aes prodigunt vel improbe abliguriunt.

Ehem, a scopo paulo minus aberravero,

Impendiis si derogavero pauperum,

\[35\] Nam ludios pauper beat plus divite.

Tenacitas nam divitem nihil sinit

Impendere. Itaque adeste cum silentio,

Pauper, lacer, miser, piger, scaber, glaber.

Qui nobiles estis et ab alto ignobilem

\[40\] Despicitis hunc vulgum, duplum si impenditis

Dignam quidem ordine vestro agetis rem, sed et

Faxo altius sedeatis olim et honestius.

Audite tamen, ignobiles, nobilibus his

Praestare si volueritis gradu et ordine:

\[45\] Crumena nostra turgeat, faxo probe

Plus omnibus laudemini et honoremini.

Nihil histrio hic discriminis nisi nummi habet.

Hinc rudibus impero imperator comicus:

Inducite animum, ut colligere valeatis hoc

\[50\] Ex mytho epimythion; alioqui aderitis hic

Sine fruge, inutili et ego fungar munere

Vobis quidem, haud mihi, aere si infarcibitis

Loculos meos. Et eruditioribus

Dico: tumultuantibus si actoribus

\[55\] Obrepserit aliquid, quod illepide siet

Prolatum et imprudenter exhibitum, palam

Ne irrideant, indulgeant aurem, boni

Quoque consulant, gratis quod ipsis praestitum.

Stribiligo enim tumultuantibus accidit

\[60\] Nonnumquam, Homerus et interim dormiturit.

Vos quoque, senes, moneo: vigilate alacriter.

Nescitis enim, quantum obsiet lethargus aut

Veternus hic rebus studentibus arduis.

Tandem quoque iuventam admonendam censui

\[65\] Et maxime omnium puellos sordidos,

Matrum suarum delicatos pusios:

Vos (inquam) adeste garruli non garruli

Loquaculique non loquaculi. Agite. MOR. Ehem.

PRO. Tacesne, Morio? Cavedum, adest choragus. MOR. Hau.

\[70\] PRO. Adeste vos (inquam) quieti atque vigiles.

Ne fabulamini, ne stertite ante vel

Retro neque immoderatius ridete nec

Discurrite et (dicam ut semel) iam advortite,

Ne huius choragi in vos crepent mox cottabi. MOR. St.

\[75\] PRO. Non ero alius nec me amodo hic videbitis,

Ego abeo. MOR. Ego maneo. PRO. Mane. MOR. Manebo, abi.

ACTUS I. SCAENA I.

Iambici trimetri acatalectici.

PHILOTECNIUM sola.

Cum aetatis huius et peracti temporis

Rationem habeo, considero haud me paucula

Paschalia edisse ova; nam rugosa fit

\[80\] Cutis genaeque flaccidae, canis quoque

Respersa tempora. Quin et ipse filius,

Iam natus annos quindecim, puellulam

Me pernegat. Sed neque parum accelerant mihi

Gravem hanc senectutem graves curae omnium

\[85\] Rerum domesticarum et immitis iugum

Mariti et ingens liberum curatio,

Quibus locupletandis honestandisque diu

Noctuque pervigilo. Nam ob istuc Dyscolum,

Gnatum meum, qui grandior natu est, scholis

\[90\] Pridem docendum tradidi; et mirum in modum

Proficeret, id si liceat (heu) per improbam

Didascalorum amentiam, qua tenerior

Pueri cutis diverberatur: et eadem

Est omnibus crudelitas doctoribus,

\[95\] Quasi sit rigore docendum, haud clementia.

Id usque sensi a primo ad octavum ultimum,

Quibus omnibus mores iidem et par rigor.

Liventibus nam clunibus semper domum a

Scholis puer revertitur vibicibusque

\[100\] Ostendit (heu) magistri amaritudinem.

Tentabo tamen et hunc Aristippum, virum

Quem ab omnibus doctum audio probarier

Et philosophum et rhetora, pientis quoque animi, ut

Sine verbere dialecticum atque rhetorem

\[105\] Eum faciat; is namque casus, tempora,

Et alia Donati rudimenta (ut ferunt)

Iamdudum ad unguem callet, ut, si fata me e

Medio ferant, habeat puer, vitam suam,

Qui suave, molliter et honeste transigat.

\[110\] Verum absque consilio Cacolaliae nihil.

Sed commodum, eccam, obambulat mihi eminus.

Morabor usque dum appropinquet, et alloquar.

ACTUS I. SCAENA II.

Trimetri ut superiores.

PHILOTECNIUM, CACOLALIA.

Estne haec Cacolalia mea, quae mihi obvia est?

Cara admodum cognata, salve, te volo,

\[115\] Te quaero, ades mihi tempori. CA. Quid amabo id est,

Quod tantopere me quaeritas? Si parvulum ad

Me nuntium, cognata, mitteres, ego ad

Te ultro advolarem. Sed quid est? PHI. Necessitas

Me huc appulit. CA. Pol magna ea est necessitas,

\[120\] Quae te labori itineris adigit tam gravi.

PHI. Profecto magna; haud te fefellit dictio.

CA. Ego, quae sit, auguror. PHI. Deo soli agnita

Arcana cordis tu augurari possies?

CA. Scio, inquio. PHI. Vis de marito dicere,

\[125\] Qui vespere hesterno virenti verbere

Coxas mihi scapulasque lividas dedit?

CA. Istuc volebam eoque propero ad te modo,

Cognata, solatura te in casu tuo

Sinistro et, ut pexi caput viro meo

\[130\] Tripode, indicatura. PHI. Ah, Cacolalia, si foret

Tantum mihi animi. At ista omitte, quia aliud

Iam te volo. CA. Quid? Dice. PHI. Narrabo tribus

Tibi verbulis. Cum te vafro ingenio sciam,

In re ardua ut te consulam et prudentia

\[135\] Utar tua, huc veni. CA. At viri prudentiam

Nullam mulieri inesse passim dictitant.

PHI. Nugas agunt, dum effutiunt huiusmodi.

Heu cogimur, quae debili sexu sumus,

Complura probra ab improbis pati viris.

\[140\] O utinam ut orbis sit perinde mobilis

Et sexus! Hunc, quem conspicis, gnatum meum

Dialecticum fieri ac disertum rhetorem

Percupio, ne, si ego moriar, ipsum perpeti

Contingat inopiam aut mori infeliciter.

\[145\] Tamen absque consilio tuo nihil volo.

CA. Percupio et ego iamdudum in hoc ipsum quidem

Gnatum meum horas collocare pauculas,

Sed iacta nondum est alea. Opportuna ades.

PHI. Bene est. Sed heus, cognata, ubi doctorem eis

\[150\] Mitem, suavem et amabilem nanciscimur,

Qui lenibus verbis, flagris non acribus

Doceat eos? Flens memoro, Cacolalia, toties

Molliculam ad usque sanguinem gnati cutem

Diverberatam. Pereo si rursum accidat.

\[155\] CA. Interminabimur viro, ne eiusmodi

Praesumat; alioqui abstulerimus liberos.

PHI. Recte, nec ego quidem aliter arbitrata sum.

Sed ubinam eum valebimus nanciscier?

CA. Habitare in aedibus Hieronymo sacris

\[160\] Doctum ferunt didascalum. Novisti eum?

PHI. Quid? Illum Aristippum senem fronte taetrica?

CA. Etiam. PHI. Satis honestum ac peritum istunc ferunt.

CA. Adeamus hunc, sistamus et ei liberos.

E fronte sphaeristerii gnatum meum

\[165\] Vocavero. Heus tu, Clopice, adesdum, sequere me.

ACTUS I. SCAENA III.

Trimetri ut superiores.

CLOPICUS, DYSCOLUS.

Congerro, salve. DYS. Salvus esto, Clopice. Num

Favit tibi fortuna laeta in compito?

CLO. Fortuna? Pereat ipsa et eius complices.

Loculos enim, cultros stilosque perdidi.

\[170\] Sed, obsecro, quid me avocat mea genetrix?

DYS. Quid? Ad scholas reducimur philosophia

(Si diis placet) simul instruendi. CLO. Apage schola.

Ut carcerem hunc ludum horreo. Sed tum quid est?

Si nummulis crumena turgeat, quid est?

\[175\] DYS. Aut verbera aberunt aut fugam capessero,

Ubi talionem reddidero. Scio namque, quid

Utriusque decrevit parens. CLO. Quid, obsecro?

DYS. Ut absque verbere doceamur, expetunt.

CLO. Sine verbere? DYS. Ita. CLO. Sine verbere? DYS. Absque verbere.

\[180\] CLO. Ohe deum immortalem, ut est stultissima

Materna mens, nobis tamen ut accommoda.

Sed iam gradum sistunt. Sequamur ultro, ne

Nos arguant coram magistro ignaviae.

Pulsare tentant ostium: properandum erit.

ACTUS I. SCAENA IV.

Trimetri ut superiores.

CACOLALIA, PHILOTECNIUM, ARISTIPPUS, CODRUS.

\[185\] Heus heus, ubi estis vos? Magister est domi?

ARI. Quid hoc mali? Quis tam improba pulsat manu

Nostras fores? PHI. Salve, magister. ARI. Identidem

Salvete vos, matronae honestae. Quaeritis

Me? PHI. Quaerimus. ARI. Quid indicaturae? PHI. Vides,

\[190\] Magister, has proles? ARI. Video. PHI. Has adducimus

Tuaeque sollicitudini committimus,

Ut philosophos facias eos. ARI. Videlicet.

PHI. Et rhetoras. Capis? ARI. Capio. PHI. Sine verbere.

ARI. Tirunculos, fidei meae quos sistitis,

\[195\] Tuebor et curabo tamquam proprios,

At quaeso: sinite me regere iuvenculos.

Docebo eos non aliter atque decuerit.

PHI. At fiat hoc suaviter verbis piis

Et blandulis, minime flagellis asperis.

\[200\] ARI. Iuvenibus ego novi quid omnibus expedit,

Stimulo haud opust currentibus. Rem ipsam mihi

Committite. Ingrediantur ad gregem. Codre.

COD. Hem. ARI. Duc eos ad classem utrumque suam. COD. Licet.

PHI. Vale, magister, curam habe horum pignorum

\[205\] Dignum recepturus labore praemium.

CA. Sed audin'? ARI. Ausculto. CA. Cave membra tenera

Diverberes, alias male audies. Vale.

ARI. Valete. Daemonium sua mater filio est.

ACTUS I. SCAENA V.

Iambici dimetri acatalectici.

LORCOBALLUS, MARLOCAPPUS.

Heus, Marlocappe, adesdum ohe.

\[210\] MAR. Quid, Lorcoballe, nactus es?

LOR. Audi novam, rogo, fabulam,

Unde haud parum nobis lucri.

MAR. Ah, dic, quid est? Ah, dice sis.

LOR. Rogas? Hebes, brute, stolide,

\[215\] Non cernis, ut Philotecnium

Et Cacolalia gnatos suos

Contradidere literis

Mox imbuendos optimis

Sine ferula, sine mastige?

\[220\] Stultissimae mulierculae

Et se et suos in retia

Nostra implicabunt filios,

Si utamur astu callido.

Utemur autem. In latibulis

\[225\] Si delituerimus, rei

Quoque viderimus exitum.

MAR. Non mussitandum latius.

Quid facto opust, modo suggere.

LOR. Subrepere in cavernulam hanc,

\[230\] Quo agunda agamus clanculum.

MAR. Recte mones. I prae, sequar.

LOR. Tu mage praei, quo ego cautius

Seriem rei intuear. MAR. Licet.

CHORUS.

Iambici dimetri acatalectici.

Matrum per indulgentiam

\[235\] Gnatorum et insolentiam,

Furta atque parricidia

Persaepe consequi solent.

Solomonis est proverbium:

Si quis tener dimittitur

\[240\] Suae voluntati puer,

Confundet is matrem suam.

ACTUS II. SCAENA I.

Iambici tetrametri seu octonarii.

DYSCOLUS, CLOPICUS.

O Hercules, o Clopice mi, o quam industrie iam evasimus

Didascali minas. Atat ut in nos creparent cottabi,

Si exactius praeceptor inquireret ad unguem singula,

\[245\] Nam praeter anuum fabulas nihil egimus seu didicimus.

Dictata namque quae fuere, amissa sunt vel rupta sunt.

CLO. Pol ulmei iamdudum uterque essemus et instar scabrae ovis

Perlividi. Ast hoc tempore has nates semel subduximus.

Si liceat id crebro, quid optabilius aut iucundius?

\[250\] Non puto, quod is nos audeat veritus parentes caedere.

Sedeamus hic parumper et linquamus has curantibus

Curas graves. DYS. Linquamus. At quid interim tractabimus?

Nam quicquid id fuerit, sine strepitu oportet ut fiat. CLO. Probe.

Fallamus oculos intuentes nos: pari numero obolos

\[255\] Libro inseramus, sortiamur deinde cuius nostrum erunt,

Ut nos didascalus putet discenda discere. DYS. Non placet

Condicio, nam sortiri ego ignoro. CLO. Docebo te, tu eris

Primus, sequensque ego tertius. DYS. Licet. CLO. Ista concedentis est.

DYS. Est, at cave ne subdolus fuas. CLO. Tua igitur prima sors,

\[260\] Mea residuast. DYS. Licet. Inserui obolos; revolve paginas.

CLO. Primus, secundus, tertius. Primus, secundus, tertius.

Primus, secundus, tertius. Primus, secundus, tertius.

DYS. Sors nulla adhuc. CLO. Primus. DYS. Mea est, feliciorem me fore haec

Probat. CLO. Secundus, tertius, sed haec mea est. DYS. Pares sumus.

\[265\] CLO. Primus, secundus, tertius. Mea haec quoque. DYS. Hui. CLO. Primus. DYS. Nihil.

CLO. Secundus: haec mea. Tertius. Primus, secundus, tertius.

DYS. Eheu! CLO. Mea est. Primus, secundus: rursus haec mea est. DYS. Tua est?

CLO. Mihi vendico. DYS. Tibi vendicas? CLO. Sic inquio. DYS. Quidum, nepos?

CLO. Huiusmodi convenimus pacto, ut tua esset prima sors,

\[270\] Sequens mea atque tertia. DYS. Factum nego. CLO. Ast ego assero.

DYS. Mentire, Clopice. An tu putas mihi nullum inesse cerebrum, ut hanc

Sortem tibi duplicem, mihi autem simplicem permitterem?

CLO. Sibi quisque semper pro virili nititur. DYS. Vis reddere, an

Non, te rogo, quos furatus? CLO. Hem, furatus, o trifurcifer?

\[275\] DYS. Furatus es. CLO. Furatus, o nefande? DYS. Ita est. CLO. Pol non dabo.

DYS. Dabis; alioqui extorsero pugno, unguibus vel dentibus.

CLO. Extorseris? Cera manus compaginatae sint mihi.

DYS. En hoc volebas? CLO. Caederes? Pol ego, secundo si audeas.

DYS. Sceleste, furcifer, meum non redderes? Sic discito,

\[280\] Sic discito, sic discito, sic discito, sic discito

Per dolum aliena rapere. CLO. Do, dimitte me. DYS. Cedo statim.

CLO. Meretricie, scelerate, perfide, accipe tuam rem atque abi.

ACTUS II. SCAENA II.

Octonarii quadrati, ut superiores.

ARISTIPPUS, CLOPICUS, DYSCOLUS.

Quid istuc est? Hoccine opus est scholasticorum ludere

Per sortem et hinc certare pugnis et capillos vellere?

\[285\] CLO. Cecidit hic, praeceptor optime, me prior. DYS. Mentiris hoc,

Scelus; rapueras mihi teruncios dolo, quos reddere

Procax negabas. CLO. Iure ludi acceperam, sed reddidi

Non desinenti caedere. DYS. Haud te equidem cecidissem, dolo

Ni sustulisses nummulos meos. ARI. Sat est verborum, eos

\[290\] Prehendite, introducite, ut certaminis palmam ferant.

ACTUS II. SCAENA III.

Iambici dimetri acatalectici.

LORCOBALLUS, MARLOCAPPUS.

Vidistin', heus tu, Marlocap,

Haec gesta perduellium?

MAR. Ita filii nostri solent

Praesente nobis ludere.

\[295\] LOR. Adhuc moremur paululum,

Multo his videbis pluria.

Sed audin'? MAR. Hem, quid audiam?

LOR. Per Cerberum tu obtusus es.

Audisne, qui cantillitant?

\[300\] MAR. Haec nostra plane cantio est:

Caeduntur acribus flagris.

Age concinamus filiis.

LOR. Placet, canamus altius:

Diapente nostrum exaudiant.

\[305\] UTERQUE. O vae, o vae, o vae, o vae,

O bone magister, o vae, o vae.

CHORUS.

Iambici dimetri.

Sapientis est sententia

Difficile perversos suis

Fore corrigendos moribus,

\[310\] Stultos quoque innumerabiles.

Nihilominus didascalum

Decet suo (si postulet

Res) fungi honesto munere,

Malos subinde caedere.

ACTUS III. SCAENA I.

Iambici trimetri acatalectici.

DYSCOLUS, CLOPICUS.

\[315\] Te propter haec sum, Clopice, passus innocens.

CLO. Scilicet, adhuc plagis tuis ego lividus

Te propter excoriabar ultro; et es innocens?

Te Iuppiter male perimat, si pergis hoc

Modo loqui. DYS. Mittamus haec, nepos. Satis

\[320\] Uterque vapulavimus. Nunc matribus

Nostris queramur voce flebili et plagas scazon

Monstremus illis, quas didascalus ferox

Nostrae intulit carni tenerrimae. Bonast

Occasio, qua liberi hoc ergastulo

\[325\] Agamus amodo homunculos bellos. CLO. Placet,

Pereatque carnificina nostra haec fulmine,

Ubi nil sonat nisi flagra, caedes, lacrimae.

Valeat Aristippus senex, trux carnifex.

DYS. Eamus hinc. ------------

ACTUS III. SCAENA II.

Trimetri ut superiores.

CACOLALIA, CLOPICUS, DYSCOLUS.

------------ Quos eiulatus audio

\[330\] Foris? Tuan' vox, Clopice, resonat, gnate mi?

CLO. Eheu! CA. Quid est, fili unice, ecquid eiulas?

Dic matri. CLO. An ego non eiulem? An ego non fleam

Mater, repetitis qui tot ictibus miser

Diverberatus sum? En quibus vibicibus

\[335\] Nates tumescunt lividae. CA. Quod hoc (malum)

Crudelitatis est genus? Papae Deum,

Deum (inquio) immortalem, ut hic laceratus est

Flagrisque dilaniatus est. Dic, Dyscole

Et tu quid eiulas? Tun' et percussus es?

\[340\] DYS. En acrius multo miser, miserrimus.

Perinde in innocuos ut in foedos canes

Grassatus est latro. CA. Quid ergo criminis

Obiecit innocentibus? DYS. Nostros libros

Dum evolvimus, didascalus supervenit

\[345\] Dicitque contendisse nos et percitos

Ira invicem pugnasse. CA. Vos? DYS. Quod ne quidem

Nos cogitavimus. CA. O diabolicum caput,

O taetricam frontem! Invicem pugnasse vos?

DYS. Pugnasse. CA. Coniunctissimos? DYS. Nil arctius.

\[350\] CA. Siletedum atque ingredimini tantisper huc,

Dum currere ad Philotecnium neptem queam

Et omnibus de his certiorem reddere.

ACTUS III. SCAENA III.

Trimetri ut praecedentes.

PHILOTECNIUM, CACOLALIA.

Insomnia hac sub nocte vidi, quae die

Toto haesitabundam dedere me. Haud scio,

\[355\] Quid ipsa portendant: meo male suspicor

Gnato. Sed eccam Cacolalia venit obviam

Et concito properat gradu iactans manus

Secumque disputans; vereor omine malo huc

Veniat. Quid est, cognata, quod celeras gradum? Et

\[360\] Quo tendis iter? An indicatura advolas

Mihi dira et infelicia? Ut pueri valent?

Sanine sunt? CA. Philotecnium, o Philotecnium,

Prae lassitudine mea et iracundia

Vix hiscere queo, ut ad rogata spondeam.

\[365\] PHI. Amica cara, istuc quid est? CA. Dolor, heu dolor

Utrique nostrum! PHI. Heu me miserrimam! Est male

Gnatis, ut ominor. Absque causa haud tristior

Per somnium mihi gnati imago apparuit.

CA. Non est viro illi humana mens, sed beluae,

\[370\] Cui liberos commisimus. PHI. Quid audiam?

CA. Rogas? Adusque effusionem sanguinis

Lacerata cuticula est. PHI. Perii, cognata, iam

Pene occidi. Factum bene est, quod filium

Meum domi tuae esse iusseris, ne eum

\[375\] Cogar videre ita visceratum innoxium.

CA. Longa est mora omnis; tota namque excandeo.

Iam per deos deasque iuro et omnia

Terrae polique et inferorum numina,

Quod vindicabo me hoc die hac de iniuria.

\[380\] Ita unguibus taetricam viri notavero

Frontem, ut minus nihilo exarata appareat

Quam prolibus clunes. PHI. Ita decet, ita expedit.

Ostendam et ego conviciis et caedibus,

Quae, qualis aut quanta adsiem sophistria.

\[385\] Ridebo lacrimas, si licebit caedere.

Eamus. At quid cernimus? Papae, ohe, hui,

Cognata, prodit obvius scholasticis

Cinctus sophista perfidus, flagris quoque

Instructus acribus. Timeo mihi quoque.

\[390\] CA. Ut tu tremis! Duae sumus. PHI. Sed mulieres.

Redeamus, obsecro, proles tuerier.

CA. Nescis sacramento obligatas nos? PHI. Scio, at

Valeat sacramentum, pavore contremo.

Comminxero, cognata, me, nisi redeas.

\[395\] Voltum horreo intuerier, iam heu proximust.

CA. Maledicta sola si ingero, nihil hinc mali.

ACTUS III. SCAENA IV.

Trimetri ut praecedentes.

CACOLALIA, ARISTIPPUS, PHILOTECNIUM.

Prodi, nefande sophista. Prodi, sordide

Philosophe, Aristippe impudens, monstrum ferum.

His unguibus malas tuas convulsero.

\[400\] Prodi. ARI. Quid est, mulier? Quid adeo saeviter?

Quidnam mali commerui? CA. An etiam tu id rogas?

An non puduit in filios nostros te ita

Baccharier? ARI. Quid factum in illos? Dic mihi.

CA. Nescis, sceleste, trifurcifer, fera belua?

\[405\] ARI. Demiror, unde te furor tantus habeat.

Dic age, quid actum prolibus. Rationem ego

Reddam omnium. CA. Rationem ad haec reddas mihi?

Reddas diabolum, latro, qui gnatum meum

Tam immaniter cecideris sine crimine.

\[410\] ARI. Sine crimine? CA. Etiam dico prorsum innoxium.

ARI. Quam innoxius, novere condiscipuli et haec

Cohors scholastica. Sed sine, oro, me eloqui

Praesagium infallibile. Vestra amentia

Vestraque solarum fit indulgentia

\[415\] Perire utrumque per licentiam et cruci

Tandem exsecrandae destinatum tradier.

CA. Non me capio nunc prae furore. Spiritus

Demens cerebrum hoc suggerit tibi fulmine,

Tibi furiis, tibi tartaro dignissimo,

\[420\] Philotecnium cognata, nostros liberos

Suspendio praedestinarier. ARI. Te contine,

Muliercula, ne quid temere. Abi, ne plus mali

Tibi concias, abitodum. PHI. Hem Cacolalia,

Ne caede neve vellica! Res res monet

\[425\] Plorare mage quam caedere. Atque utinam mihi

Licuisset in cute propria ipsas perpeti

Plagas et unicum redimere filium.

O saxeum caput, teneris quod artubus

Tot irrogare valuerat plagas! ARI. Cave,

\[430\] Gnato et tibi, muliercula, ne brevi accidat

Plus calamitatis, cui absque me haud medeamini.

Siste lacrimas, misella, siste lacrimas.

PHI. Quam barbara, impia, dira mens, quae lacrimas

Mihi invidet. Profecto amata pignora

\[435\] Nondum suis pro natibus osculatus es.

Tibi docendum tradidi gnatum meum,

Non lancinandum. ARI. Ego corrigendum acceperam,

Non enecandum, at patibulo abstrahendum. CA. Ut hic

Scelestus usque patibulum! ARI. Heu, quid hoc (malum)

\[440\] Dementiae est? Caedat virum me femina?

Prehendite has et introducite, ut acriter

Diverberentur, quo temere nihil agere

Discant. PHI. Bone magister. CA. Bone magister. ARI. Bonus

Iam factus est, qui sorduit modo? Sternite.

\[445\] PHI. Nostro pudori consule, magister bone.

CA. Abire, bone praeceptor, obsecro, nos sine.

Caverimus amodo. ARI. Valeant merae tricae. PHI. Heu

Me, ut turpiter pudefacta sum. CA. Vah, philosophe,

Imus reducturae haud tamen tibi filios.

\[450\] PHI. Eamus et dato utrique mox peculio

Mercatui applicemus, et valeant scholae.

CA. Fiat; nam id optimum arbitrata sum, prius

Quam tu mihi suggesseris: valeant scholae.

ACTUS III. SCAENA V.

Iambici dimetri acatalectici.

LORCOBALLUS, MARLOCAPPUS.

Praedixeramne, ut accidat,

\[455\] Tum matribus stultissimis,

Tum filiis nequissimis?

MAR. Profecto Lorcobal, probe

Novisti ubique fallere.

LOR. Tace, tace. Iacebimus

\[460\] In hoc latibulo callidi.

Laqueos meos mox incident,

Dum acceperint crumenulam

Et bibere et esse et ludere

Lenonibus cum perditis

\[465\] Et improbis occeperint.

Tantisper esto pervigil,

Dum in hisce castris excubas.

MAR. Noli timere, Lorcobal,

Oppandi ocellos stipite:

\[470\] Nemus quidem hinc evaserit,

Aut passer avolaverit.

CHORUS.

Iambici dimetri ut superiores.

Nihil est profecto saevius,

Nihil impudentius, nihil

Magis improbum muliere mala

\[475\] Si occasionem nacta sit.

Ignis, mare, fera belua

Tria mala sunt, at peior his

Mulier, sed et nocentior

(Si conferas) cacodaemone.

ACTUS IV. SCAENA I.

Iambici trimetri acatalectici.

DYSCOLUS, CLOPICUS.

\[480\] Ut nunc tibi, Clopice, placeo ensiculo hoc novo

Penuario? CLO. Egregie ense, tunica, pileo

Phaleratus es mi Dyscole; at crumenula

Ut sese habet? Num turgida est? DYS. Plena admodum. En,

Centum aures refarsit hanc matercula.

\[485\] CLO. Id optimum. Iuxta tuam sonat et mea.

Valeat philosophia, valeant scholastici

Ludi, antron hoc valeat, ubi non nisi verbera

Et eiulatus perpetim ingens personant.

DYS. Valeat Aristippus boni omnis aemulus.

\[490\] Olim meminero, quod intulit matri et mihi.

CLO. Haec curiosa sunt. Eant curae graves:

Indulgeamus et gulae et genio et iocis.

Mercatum abisse nos putent mulierculae,

Nos contra in hanc tabernam eamus, cuticulam

\[495\] Curemus Cerere, Baccho et epulis splendidis.

Properemus. En, caupo fores tenet. DYS. Assequor.

Sed audin'? CLO. Hem. DYS. Absque Venere semper frigidum est

Solacium. Veneres oportet adsient

Formosulae atque comptulae. CLO. Recte id quidem

\[500\] Tu. Eamus. Hoc ex ordine parasitico

Iam quispiam mittendus est, qui accersiat.

ACTUS IV. SCAENA II.

Senarii iambici ut superiores.

CLOPICUS, DYSCOLUS, BROMIUS.

Salve, Bromi. DYS. Te perduat Bromius. CLO. Necet

Te Iuppiter. Quid commerui, scelus? DYS. Rogas?

Ostentui haberi se putabit hospita,

\[505\] Quod eum hoc salutas nomine. CLO. Hem, convicium

Non est, quod hospitam vocares, qui hospes est?

DYS. Non sexus rationem habebam maxima

Prae animi mei aegritudine. CLO. Ego quid dixeram?

DYS. Bromium vocaveras. CLO. Bromium? DYS. Bromium. CLO. Equidem haud

\[510\] Rationem habebam nominis prae maximo

Bromii appetitu. Ceterum hic mihi dicier

Bromius videtur, quod vocabulum hoc explicet

Vultus hilarior. BROM. Hahahe, bene est: re et nomine

Bromius vocor. DYS. Quis tibi satanum pessimus

\[515\] Id suggerit? CLO. Non verbulo uno id explicem.

Salve, Bromi. BROM. Salvete, adeste. Quid libet?

CLO. Ientarier. Num obsonii est aliquantulum?

BROM. Sat est. Lavate, sedete, abunde apposuero:

Pinguem anserem, pernas, tomacula et satis

\[520\] Bromii optimi, qui saliat e cyatho suo.

DYS. Sed, caupo,\... BROM. Quidnam factopust? DYS. Curandum erit.

BROM. Curarier quid volt? DYS. Duae Veneres uti

Accersiantur. BROM. Quo? DYS. Huc. BROM. Eho, vos feminas?

DYS. Bacchus quid est sine Venere? BROM. Nihil per Iovem.

\[525\] Domi meae est, qui rem probe curaverit.

DYS. Curet probe. Nos interim nugabimur.

Quemnam putemus, hospes hic habeat domi,

Qui Veneris atque nostra agat negotia?

CLO. Greges alunt parasiticos huiusmodi

\[530\] Lenasque cum lenonibus, per quos suam

Rem stabiliunt, occasio dum postulat.

Nullam aequitatis aut probi rationem habent,

Dummodo suis lucris abunde consulant.

DYS. Quid interest mea tuave qualis hic

\[535\] Vel quispiam sit, Clopice, cauponantium?

Sit hic probus sit improbus domi suae,

Nostrae voluptati probe dum commodet.

CLO. Verum profecto, Clopice. At claudendus est

Sermo: fores crepuere. Nonne (ut dixeram)

\[540\] Rufum vides lenonem ab aedibus foras

Procedere? DYS. Video. CLO. Is tuis medebitur

Amoribus. DYS. Faxit Venus, sequere. CLO. Sequor.

ACTUS IV. SCAENA III.

Iambici trimetri ut superiores.

LABRAX, GAULUS.

Venusta duo me caupo poscit scorta, sed

Magno meo infortunio; haud mihi integrum est

\[545\] Ea exhibere hoc tempore, ad alium mihi

Migrandum erit. Stat ecce porro Gaulus, is

Mihi ultro conveniendus est. Aliquantulum

(Si fors volet) lucri ex eo corrasero.

Libet obiter auscultare, quid loqui occipit.

\[550\] GAU. Ob crapulam hesternam levare vix caput

Queo: ita obrutus, ita mersus, ita sepultus. Haud

Mirum tamen, qui aes omne meum et edi et bibi.

Reliquum est nihil; discrucior hei miser leno,

Tam quaestus hic muliercularum exiguus est.

\[555\] LAB. Heus tu. GAU. Hem, quid est? Et cuia vox prope me sonat?

LAB. Salve, sceleste. GAU. Salveam, impurissime?

Totum aes voravi, quaestus est nullus, dolet

Mihi occiput, Labrax, et adversa omnia.

LAB. Praesidium adest in proximo. GAU. Nondum liquet,

\[560\] Sed perge. LAB. Asotici duo adolescentuli

Scorta expetunt venusta duo, sed commodum

Vel integrum non est mihi: locanda ea tibi

Permisero, si usura mihi responderit.

GAU. Responderit. Stipulare honeste, quid dabo?

\[565\] LAB. Sex aureos. GAU. Sex per Iovem et Venerem dabo.

Sed ubi exhibebo? LAB. In proximo oenopolio.

GAU. Curabo; tu opperire. LAB. Sint formosula.

GAU. Erunt. At ubi te repperero? LAB. Hoc loco. GAU. Placet.

ACTUS IV. SCAENA IV.

Iambici trimetri quadrati.

MELANCIA, DROMELLA, CLOPICUS, DYSCOLUS.

Sedetedum, iuvenes; adest obsonium. Curre ocius,

\[570\] Puella, profer e penario statim sex integros

Similagineos panes eosque candidos; audin'? DRO. Licet.

CLO. Heus tu nigella, etiamnum et id curet, magis te candicent.

Melancia appellarier videre tu; nam praedita es

Fuscedine admodum venusta. DYS. Iterum auguraris, improbe?

\[575\] DRO. Mecastor illa nomine et re fuscula est; Melancia

Nam dicitur. Nivis instar ecce candidi panes. Modo e

Cellario depromitur Bacchus. Valete, vivite.

DYS. Dic, Clopice, et istius puellae nomen. An Lacena sit?

CLO. Si et hic mihi liceat augurarier, Dromellula dicitur.

\[580\] DRO. Tetigisti acu mecastor. En vinum. Valete, vivite.

CLO. Semel, Dromella, bibas oportet. DRO. Scilicet. CLO. Quin ebibis?

DRO. Licet. Propino tibi, adolescens, auguri primario,

Quia brevitate gaudeo. DYS. Gratum est. DRO. Valete, vivite.

DYS. Si huiusmodi forent puellae, quas modo ductarier

\[585\] Poposcimus, pol respuendae non forent. CLO. Pol non forent.

ACTUS IV. SCAENA V.

Octonarii quadrati ut superiores.

LABRAX, GAULUS, CAUPO.

Paratan' omnia, quae ad Venerem opus sunt? GAU. Parata. LAB. Eamus hinc

Intro. Haud parum est nobis lucri accessurum ab adolescentulis

Doli insciis, quod vix adhuc ferulae manus subduxerint.

GAU. O utinam id alma Venus faveat! Hoc pacto enim mea vulnera

\[590\] Sanare possiet. Sed ecce spectitat caupo foras.

LAB. Salve, Bromi. Num adhuc vales? BROM. Adhuc. Sed ubinam scorta sunt?

LAB. Vesperi aderunt tam comptulae puellae, ut ipsam Cypridem

Putes. BROM. Ita volueram. Ingredimini et assidete, si placet.

LAB. Nobis lubet, placeat modo adolescentibus. BROM. Contamini.

ACTUS IV. SCAENA VI.

Tetrametri ut superiores.

LABRAX, GAULUS, DYSCOLUS, CLOPICUS, MELANCIA.

\[595\] Iubet alma Venus salvere vos, venusti adolescentuli.

DYS. Praestantius nihil est salute. Identidem salvere eos

Volumus, salutem qui imprecantur conbibonibus probis.

Accumbite, si placet, pari symposio et argento pari.

LAB. Pol aequa propositio, perplacet. Sedemus. At unde vos

\[600\] Venistis? DYS. Indigenae sumus quidem, et animi causa egredi

Lubitum est, et experiri avemus pluria; aeris divites

Sumus animi nec impotes. GAU. Mage vos trahat fortuna quam

Negotiatio videre licet. Societas sit eadem

Utrisque nostrum. Edamus et bibamus atque homunculos

\[605\] Bellissimos agamus. Haud erit voluptas, cuius hic

Non plus satis sit copia. CLO. Ohe, uterque id expetessimus

Gratissima est vestrum utriusque societas nobis. Sed est \...

GAU. Quin dicis? CLO. Ubi sunt, quas poposcimus, puellae venereae?

GAU. Iam iam hic erunt sub vesperem. CLO. Mea quidem ex sententia

\[610\] Ludemus interea moventes taedia. GAU. Hercle perplacet.

Profer, puella, vina, profer tesseras; audistin'? MEL. Hem.

CLO. Heus tu, Melancia, tesseras fer ocius. MEL. Concipite eas.

Referte, dum satist. DYS. Satis? Numquam satist amantibus.

MEL. Haudquaquam eidem fercla et aleae quadrant buccae; auferam

\[615\] Bellaria haec. CLO. Tolle, ut frui disco queamus libere. GAU. Ut

Perfundier queamus aethere, discon hunc sistam foris.

Deponite id, pro quo velitis ludere. DYS. Decem aureis.

GAU. Deponite, inquam; en hic decem nostri. DYS. En decem nostri quoque.

GAU. Iuppiter adesto et alma Venus. Haec nostra sors est: senio.

\[620\] CLO. Haec nostra erit: quaternio. Ludum hunc, nepos, ego finiam.

DYS. Placet. GAU. Venus iuvet. Ecce senio, mea est pecunia.

CLO. Secundo idem fiat. Duplum deponimus. GAU. Fiat. Ut et hic

Iactus beatus sit, iuvet Venus. Ecce denuo senio.

CLO. Mea denuo est quaternio. GAU. Si fors volet, nos vincimus.

\[625\] Bis unio. CLO. Bis binio. GAU. Bis ternio, ecce senio.

Nos vincimus, nostrum est peculium. CLO. Triplum deponimus.

GAU. Esto. Mea sors quaternio. CLO. Mea senio. Feliciter.

GAU. Feliciter semper cadunt tali Iovis: quaternio est

Mea sors. Mea est pecunia. DYS. Tua pestilentia, improbe et

\[630\] Impure leno. Age decuplum deponimus. GAU. Deponite.

DYS. Vestes et addimus. Ego lusero. Iuvet Mercurius aut

Maledictus ille, cuius auspicio sinistra singula.

Sors nostra senio. GAU. En. DYS. Tua, impudice, ternio est. GAU. Ita est.

DYS. Feliciter, cecidere prospere. Mea est. GAU. Mentire tu

\[635\] Quidem, triverbero, ut dii te omnes superne concrement.

Num ternio et quaternio senarium tibi collocant?

DYS. Hanc vindicavero mihi aut putridis tuis ex carnibus

Concidero frustatim et avibus partiar. Ad arma, Clopice!

LAB. Si caede agendum, nos viri sumus etiam. Gaule, age virum.

\[640\] Ignavi et imbecilli, adeste, state: turpis est fuga.

CLO. Vestram fidem, perimus. O dii, nudi foras propellimur.

Heu Dyscole, infelicitati extremae adacti iam sumus.

Decus periit, aes perditum, spoliata vestis. Sed quid est?

Praeter rapinam nil relictum. Si placet, furto aut necem

\[645\] Celerem aut beatitudinem nobis paremus plusculam.

DYS. Placet utique. Eamus, quo rapit fortuna; nam quibus in bonis

Idem fuit, par est quoque fore idem in malis consortium.

GAU. Iam nos adepti sat lucri. Litemus almae Cypridi et

Rhamnusiae, quae pessimum mihi vortit in statum optimum.

\[650\] LAB. Litemus. Illi si velint, studento furtis pessimis.

ACTUS IV. SCAENA VII.

Iambici tetrametri catalectici aut septenarii.

VILLANUS, CLOPICUS, DYSCOLUS.

Num tempus est surgendi et ad forum? Ast adhuc paulisper.

CLO. Villanus ille, Dyscole, est ignobilis vecorsque,

Cui ratio parva inerit iniquitatis irrogatae.

Lassus sub alno sarcina abiecta iacet sopitus.

\[655\] Quid factopust? DYS. Spoliandus est hac sarcina aut paratum

Sibi sentiet malum. CLO. Viden'? DYS. Quid volt videri? Dice.

CLO. Dormire rusticum viden'? DYS. Videor videre; stertit

Profecto. CLO. Nostra est sarcina, pedepressim at accedendum.

Adesto Fors Fortuna, adesto Mercuri, omnis

\[660\] Furti et latrocinii pater. Circumspicito, ne quisquam

Nos obruat, circumspice. DYS. Nullust. Adi silenter.

Putasne, tollet inscio viro? Pol abstulit nec

Vir ipsus experrectus est. CLO. Sors optima est, beabit

Nos usque. Nam centum aureos telam hanc valere arbitror.

\[665\] Abeamus hinc quantocius. VIL. Profundius quam tutum est

Hic stertui. Heu sublata tela est. Heus ohe, quo vos tandem

Proripitis aut quo curritis? State ilico, vos quaero.

DYS. Cave sis reclamites. VIL. Reclamitemne vos, nebulones

Furesque, qui totam mihi abstulistis istam telam?

\[670\] DYS. Nos telam, inepte, nos telam tuam? VIL. Meam vos telam.

DYS. Ne dixis, inquam. VIL. Reddite. DYS. Ita quaerentibus telam \... VIL. Heu me!

DYS. Reddimus; abi. Alioqui ensibus concidimus te. Obmuti.

Revertere in viam tuam. Abiit ille. Nos petamus

Bromium hospitem nostrum. Erimus accepti adferentes praedam.

\[675\] VIL. Quid agam miser, nisi praeses hanc restituat invocatus?

Hunc optimum est accedere et rei ordinem explicare.

ACTUS IV. SCAENA VIII.

Iambici trimetri acatalectici.

DYSCOLUS, CLOPICUS, BROMIUS.

Salveto, caupo. BROM. Gratus est vester mihi

Reditus. Onusti adestis. CLO. Fors Fortuna adest.

Bene cessit hic mercatus et feliciter.

\[680\] BROM. Liquido videtur. Ingredimini iam opipare et

Suave cenaturi. CLO. Ita volumus. BROM. Sequor.

Per Herculem hanc telam alicui imbelli viro

Nunc abstulere vi dolove pessimo.

Tandem per hos (si praeses id resciverit)

\[685\] Traducar in malam crucem. Sequar tamen,

Clausisque foribus libere bacchabimur.

Quod si resciscat praeses, ipsi viderint.

In me, puto, nil deprendet noxiae.

ACTUS IV. SCAENA IX.

Senarii ut superiores.

LORARII 2, BROMUS, DYSCOLUS, CLOPICUS, VILLANUS.

Nec ipse caupo innoxius, quia conscium

\[690\] Se criminis testatur ultro, ut auribus

Audivimus nostris, et obdit se ostio.

Sequamur et pulsemus impigri et acriter.

Caupo Bromi, caupo. BROM. Hem, quid importunus es?

Quis es? LORA. Aperi ostium. BROM. Licet. LORA. Quos hospites

\[695\] Habes? BROM. Duos iuvenes. LORA. Probos an improbos,

Rogo. BROM. Improbos haud comperi. LORA. Sistite gradum,

Nequissimi. Nobiscum eundum ad praesidem.

DYS. Quam ob rem? LORA. Haud modo fandi locus. DYS. Non ibimus,

Gladio magis decernimus. LORA. Simus viri.

\[700\] CLO. Cruente lictor, me enecas. Nos dedimus.

LORA. Huc, huc manus post terga in has manicas. CLO. Eheu!

LORA. Concedite huc. Causam tuam vide, Bromi,

Exactius iam examinandam iudici.

Tu rem tuam, villane, cape. VIL. Habeo gratiam.

ACTUS IV. SCAENA X.

Iambici dimetri acatalectici.

LORCOBALLUS, MARLOCAPPUS.

\[705\] Num argutule haec instruxeram?

MAR. Doctissime quidem acta res.

LOR. Consilio et artibus meis

Abiere laevo tramite

Per compita atque devia.

\[710\] Post tesseras et aleas

Sublato et aere et vestibus

Fures modo deprensi eunt.

Segniter an exsecutus est

Id Lorcoballus, Marlocap?

\[715\] MAR. Haud segniter quidem; proin

Res nostra Diti accepta erit.

LOR. Spectemus hinc sagaciter,

Cum addicti erunt suspendio,

Ne spiritus sursum evolent.

\[720\] MAR. Pro natibus id curandum erit.

LOR. Brutissimus tu daemonum es.

Te alio docebo tempore,

Quod res modo alia postulet.

CHORUS.

Iambici dimetri ut superiores.

Ut omnibus sic maxime

\[725\] Iuvenibus aurum est omnium

Lernae malorum, quo semel

In vitia praecipites ruunt.

Unde lacrimae, caedes, furor,

Adulteria, scortatio,

\[730\] Furtum, dolus, periurium

Nisi abusibus pecuniae?

ACTUS V. SCAENA I.

Iambici trimetri acatalectici.

PHILOTECNIUM, CACOLALIA, POMPUS.

Cordis mei aestus me movent invisere

Cacolaliam, ut congratulari liberis

Nostris queamus libere, qui, cum in scholis

\[735\] Pueri forent, repente facti sunt viri.

Heus Cacolalia, veni foras. CA. Veniam lubens.

POMP. Move, move celeres pedes, o Pompe. Nam

Res ipsa monet. Has literas binas mihi

Iussere duo iuvenculi ob sua scelera

\[740\] Iam internecandi mox suis dare matribus.

Nam si fuat dilatio, actum est de gula

Illorum et anima. CA. Quidnam habes, quod indices?

PHI. Consuluimus pulchre utraque nostris liberis.

CA. Pulcherrime; sed praetereat hic nuntius.

\[745\] PHI. Nil oberit hic sermonibus nostris; eat.

CA. Ne forte nos petat, sinamus paululum.

POMP. Quas hic duas mulierculas prope intuor

Confabulantes? Sunt eae, quas quaerito.

Nam garriunt stultae suis de liberis

\[750\] Stultissime; sane cucurri prospere.

Has alloquar. PHI. Cognata, nos petit. CA. Sile.

POMP. Salvere plus quam iam potestis vos velim,

Matronae honestae. PHI. Atat, heu, quid ominis hoc feret?

CA. Nihil hic mali imprecatur. Heus cave trepides.

\[755\] POMP. Has literas duo filii vestri mihi

Dedere, vobis ut darem sine remora.

Ne, quaeso, consternamini. PHI. Heu Cacolalia,

Heu, filius captust meus. CA. Quin et meus

Clopicus nefandae destinatus est neci.

\[760\] PHI. Me sustine, Cacolalia: interii, occidi.

Supreme Iuppiter, opitulare miserrimis.

POMP. Querulationibus haud opus. Curatedum

Cito ferre suppetias. Periculum in mora est.

PHI. Deest spiritus, deest animus, o Cacolalia.

\[765\] Reminiscor heu sero, quod Aristippus mihi

Praesagio praedixerat verissimo.

CA. Sero sapimus miserrimae. POMP. Haec missa facite.

Curate, quo redimi queant. CA. Quid facto opust?

POMP. Scholastici fuere? CA. Dudum et hactenus

\[770\] Ferulam didascali subiere. POMP. Solus hic

(Si qua est ferenda) opem feret. Properate ad hunc.

Valete. Nam me adesse oportet praesidi.

ACTUS V. SCAENA II.

Iambici tetrametri quadrati.

PHILOTECNIUM, CACOLALIA, ARISTIPPUS, PUER.

O quis Deus terrae polive propitium hunc nobis dabit

Virum, Cacolalia? CA. Male merita sum de eo. Tu adito eum.

\[775\] PHI. Ego sola neutiquam ausim. CA. Eamus igitur atque supplices

Oremus optimum virum, quo iniuriae immemor ferat

Patrocinium. Miserebitur fors nostri et auxiliabitur.

En ipsus obviust. PHI. Vir optime, quem quidem indignae sumus

Precarier, miserere nobis destitutis undique

\[780\] Hominum deumque refugio. ARI. Hei resurgite et Deum optimum

Ter maximumque solum adorate. Ecquid est, quod vult dari?

PHI. O doctor optime, liberi nostri atque discipuli tui, heu,

Ob furta capti sunt necique improperiosae traditi.

ARI. Hoc, mulier, est quod dixeram certissimo dudum omine.

\[785\] PHI. Heu credidi sero. ARI. Quid ergo vultis ut faciam? Inquite.

CA. Pietate flectere, quaesumus. Nostris malis mala meruimus.

Dementiam nostram tua sophia vincat, atque filios

Nostros receptos libera. Nam si velis, virga id potes.

ARI. Quo iure, dic, mulier, cum uterque manum meae subduxerit

\[790\] Ferulae? PHI. Per hoc caput obsecro, concede, quia nunc imminet

Stata hora crudelis necis. Timeo, mora sit discrimini.

ARI. Tametsi haud meremini, ibo vobiscum atque oves (veluti meas)

Quaeram vagabundas. Philosophia docet omnia haec mala

Pietate vincere. Date virgulam. PUER. Hem. ARI. Praeite, ego subsequar.

\[795\] PHI. Ad hanc viri clementiam meus revixit spiritus,

Cacolalia. CA. O utinam adsit. Heu nostros video producier.

PHI. Iam deficit animus, labascunt omnia artua, nullus est

Sensus. Utinam adsit. Heu morarier et sedere cogimur.

ACTUS V. SCAENA III.

Tetrametri catalectici vel septenarii.

LORARII 2, CAPTIVI 2, IUDEX.

Iudex tremende, obnoxios furto hos duos malignos

\[800\] Adducimus, ut sententia mortis in eos prolata,

Qua iudicati sunt, neci tradantur extimae atque

Haec civitas nostra expietur sceleribus pravorum.

IUDEX. Quo haec civitas pagique et omnis regio liberetur

Calumniis furtisque flagitiisque sceleratorum et

\[805\] Ut agricolae sudore partis libere uti possint

Noctesque tranquillas agere, iustum et pium arbitramur

In parvulum animadvortere improbum gregem, nedum per

Ignaviam nostram sit impunita iniquitas, mox

Silvescat omne per licentiam malum. Hac de causa

\[810\] Hos impios et facinorosos, quos Deus donavit

Frustra tot amplis corporis animique dotibus, mortis

Sententia damnamus et crucis ultimo plectendos

Pronuntiamus supplicio. LORA. Paremus. IUDEX. Exsequuntor.

Clangat tuba. LORA. Heus uterque se commendet omnipotenti.

ACTUS V. SCAENA IV.

Iambici dimetri.

LORCOBALLUS, MARLOCAPPUS.

\[815\] Heus Marlocap. MAR. Hem Lorcobal.

LOR. Audin' sonum illum buccinae?

MAR. Audio; quid is sibi vult sonus?

Num se parant venatui?

LOR. Haha barde, stupide, o morio,

\[820\] Utriusque ad exequias parant

Sese omnium celeberrimas,

Praeterea et in laqueum aucupes

Nostrum implicabunt turdulos.

Nunc strenuum satana age.

\[825\] Cave, animae ad aethera transvolent.

Alvi obside tu valvulas.

Viam ipse servem gutturis.

MAR. Evaserit mihi neutiquam.

Circumspice exitus tuos.

\[830\] Hebitudinis me Lorcobal

Coarguit frequentius,

Verumtamen victoria

Mihi cesserit vel hoc die.

Nam qui, laqueo dum stringitur

\[835\] Gula, transitum menti paret?

Plutonis ingluviem avidam

Ego solus exsaturavero.

Tuba intonat secundo: adest

Triumphus et spectaculum.

ACTUS V. SCAENA V.

Anapaestici dimetri acatalectici.

DYSCOLUS, CLOPICUS, LORARII 2.

\[840\] Tuba terribilis sonuit nunc. Heu

Miseros fures, miseram sortem!

O fata inamata, o horrida mors!

Maledictum sit furtum, quod in hunc

Me duxit amarorem. O socii

\[845\] Comitesque, valete. Valeto, pater

Materque, valete sorores. Heu

Rediturus numquam nunc abeo.

CLO. Concedite, clericuli et pueri,

Et adeste, omnis iuvenum coetus,

\[850\] Concurrite ad haec spectacula et in his

Compescite lascivos animi

Mores. Parete parentibus ac

Senioribus atque magistris, ne

Et in haec pariter fata cadatis.

\[855\] Luxus, lusus quoque et ebrietas,

Sed et impunita rebellio nos

Adigunt laqueis adiguntque cruci.

Curate caveteque, ne similis

Vos poena praeoccupet incautos.

\[860\] LOR. Satis est querelatum et contionatum.

Ad cunctipotentem vertite vel

Nunc mentem, animas quo suscipiat.

DYS. Aliter quia non fieri poterit,

Deus, accipe quaeso animas nostras.

\[865\] CLO. Sed quem video huc sic properantem?

Sinite adveniat, si forte mihi

Aliqua est speranda salus; sinite.

LORA. Sinimus neque enim cupimus vestrae

Obstare saluti, si qua fuat.

ACTUS V. SCAENA VI.

Trochaici trimetri catalectici.

MATRES 2, ARISTIPPUS, IUDEX, CAPTIVI 2.

\[870\] Tandem adest diu expetitus vir pius,

Per quem erit speranda iam nobis salus:

Te obsecramus adiuva. ARI. Silete vos.

Ne cruci, iudex profane, adducier

Coge, sub sceptris meis qui militant.

\[875\] IUDEX. Quisnam es, inique, qui precari non modo

Abnuis, sed et imperare niteris?

ARI. Sum, inquam, Aristippus philosophiae artibus

Parvulos iuvenesque vestros qui instruo.

Sunt mei hi discipuli, et abs te corrigi

\[880\] Non decet philosophiae artibus deditos.

Sub mea ferula et flagris qui militant,

Haud cruce aut laqueo tuo plectendi erant.

Hac reos virga receptos libero.

Privilegiis scholae ne deroga.

\[885\] IUDEX. Si in tuis castris iuvenculi militant.

Tolle eos, ut corrigas. Iuri meo

Cessero. Verum cavento, denuo

Ne manus meas facinorosi incidant.

ARI. Heus adeste, sequimini, ut scholastico

\[890\] More corrigamini. Confidite.

ACTUS V. SCAENA VII.

Dimetri acatalectici.

LORCOBALLUS, MARLOCAPPUS.

Pro, Marlocappe, Marlocap,

Pro superum et inferum fidem

Perii, ego me discerpsero.

Operam meam omnem perdidi.

\[895\] Si praestitisses te vafrum,

Istae ferae pulposulae

Non excidissent cassibus.

MAR. Quid implicas me innoxium?

Solus nam Aristippus reust,

\[900\] Contorque in istunc ungulas,

Qui contra fas hos abstulit.

LOR. In te, nefande, primitus

Ulciscar omnem iniuriam.

Propter tuam nam ignaviam

\[905\] Orci manent nos vincula

Et verbera et picis igneae

Commixta sulfure pocula.

Experiar in te hanc fuscinam,

Demens, rudis, brutissime; has

\[910\] Te propter aerumnas fero.

MAR. Heu, heu miser daemon, quod haud

Commiseram infelix luo.

LOR. Fugiamus hinc. Tuba intonat,

Frendens citat nos Lucifer.

ACTUS V. SCAENA VIII.

Iambici trimetri catalectici.

CAPTIVI 2, MATRES 2, ARISTIPPUS.

\[915\] O Iuppiter supreme, servastin' nos?

In somnio haec audimus an re vera?

Num liberi sumus an adhuc morimur?

Ex ipsius leti videmur fauce

Erepti et aura vescier vitali.

\[920\] Cuius putas, age, gratia redempti?

MATR. O gnati, Aristippus magister vester

Fuit unicum vobis refugium et hic vos

Auctoritate praeditus servavit.

Acceptam huic soli feratis oportet

\[925\] Vestram salutem, spiritus dum hos artus

Vegetarit. CAPT. Euge, o doctor, o praeceptor,

O cuius optima consilia procaces

Praesumpsimus ridere et aspernari,

Nunc paenitentes suscipe et condona

\[930\] Quae in te prius commisimus delicta.

Cerne poplites flexos, manus complosas.

Lapsum probrosum corrige et castiga,

Recipe faciles, quos passus es rebelles.

ARI. Remitto quod commissum erat delictum

\[935\] In me; remitto iniurias probrumque

Capitale virgis expiari debet.

Sequimini. CAPT. Actutum sequimur uterque

Plus dediti ad plagas quam ad impietatem

Umquam fuimus in hunc diem proclives.

\[940\] Valete, matres mox domi videndae.

MATR. Valete, filii. Domum advolamus

Vos cum didascalo optime excepturae.

Quemque obsecrabitis, ut sua pro summa

Velit modestia adesse vespertino et

\[945\] Pythagorico convivio nobiscum.

Ne, amabo, neglegatis haec correcti.

CAPT. Qui neglegamus haec? Valete, matres.

ACTUS V. SCAENA IX.

Trimetri catalectici ut superiores.

PHILOTECNIUM, CACOLALIA.

Nunc, o Cacolalia, dat mihi intellectum

Vexatio, nunc displicet tam laxa

\[950\] Gnati educatio: sero sapimus omnes.

Dii boni, vestram fidem, quis umquam

Adesse rebus adeo desperatis

Spem crederet? CA. Philotecnium, quod honesti et

Boni viri consilia sprevimus, non

\[955\] Potuit fore impunitum. At intus

Dicam, quam gratiam beneficio referemus.

Rerum omnium iusto gubernatori,

Deo, agamus ante gratias. Ploremus

Ea, quae hactenus commisimus. PHI. Bene suades

\[960\] Templum petamus primulum, quo agamus

Haec commode, dein liberos visurae,

Quos orci ab ipsis faucibus praereptos

Recepimus. CA. Recte mones. Eamus

Cenamque post didascalo, vicinis

\[965\] Amiculisque proximis paremus.

ACTUS V. SCAENA X.

Trimetri catalectici.

DIDASCALUS, DYSCOLUS, CLOPICUS.

Caesos flagellis, filii mei, acribus

(Ut dignum erat) poenae necis, cui obnoxii

Fueratis, ambos eximo. Verum amodo

Cavebitis, ne quid simile patretis hoc

\[970\] Certo scientes, quod, tametsi verbulo

Nutuve potuero, amodo non eruam.

Neque enim deceret nostri honorem nominis

Ludumve nostrum pestilentes quoslibet

Fovere praetextuque virgae admittere.

\[975\] DYS. Hos quam diu gubernat artus spiritus,

Nil contra honestatem (quod ad me pertinet)

Contrave leges publicas commisero.

Nec contumacem senties, dum sub tuis

Castris, magister care, militavero.

\[980\] Modo hanc mihi caeso remitte noxiam.

CLO. Dum luce in hac morabor et oculis meis

Caelum intuar, prorsus nihil patravero,

Oculos quod offendat tuos, didascale,

Si modo mihi caeso hanc remittas noxiam.

\[985\] Ingratitudinis amodo haud nos argues.

DIDA. Remitto, quae commissa dudum plangitis

Nec propter haec delicta me experiemini

Amariorem quam fuissem innoxiis.

Date operam, ut id quod filii promittitis,

\[990\] Praestetis opere sedulo. DYS. Praestabimus.

DIDA. Hunc animum et has promissiones supplices

Mox pariter exhibebitis parentibus,

Ut quos dolore affecit ante licentia,

Nunc recreet condigna paenitentia.

\[995\] CLO. Praeceptor, exhibebimus. Sed obsecro, ut

Nobiscum eas ad vesperum convivium, id

Quod utriusque te parens efflagitat

Obnoxius. DIDA. Non est necesse, filii.

DYS. Et nos, magister, obsecramus adsies.

\[1000\] DIDA. Adero; praeite et matribus procul obviis

Procidite sponte supplices. DYS. Facessimus.

Sed, obsecro, sequare nos. DIDA. Ite, assequar.

ACTUS V. SCAENA XI.

Trimetri ut praecedentes.

PHILOTECNIUM, CACOLALIA.

Nunc singulis recte paratis tempus est

(Ut statuimus) didascalum primum omnium

\[1005\] Accersere atque liberos (ne forte sint

Nimio pudore pavidi) in aedes proprias

Reducere et reliquae familiae iungere.

CA. Quin ipsa id optimum fore arbitrata sum,

Verum cave, cognata, ne quid sentiat

\[1010\] Remissius praeceptor erga liberos

Nos exhibere denuo, ne per meam

Vel per tuam indulgentiam tantis viri

Beneficiis videamur ingratissimae.

PHI. Huiusmodi nil suspicare, Cacolalia.

\[1015\] Nam mollis ille quondam animus adeo mihi

Induruit post liberorum facinora et

Horrida necis pericula, ut malim eos

Ter acribus virgis videre saucios,

Ubi meruerint, quam admittere semel ad osculum.

\[1020\] CA. Iam sapis, et utinam laeva non mens antea

Fuisset utriusque nostrum et in hoc probrum

Non incidissemus. Sed eccos liberos

Se post flagella vestientes denuo.

PHI. Miseret me eorum, fateor; at praestat flagris

\[1025\] Livere caesos acribus quam pensiles

Sese et suos afficere probro iugiter.

CA. Praestat profecto maxime. Sistamus hic.

ACTUS V. SCAENA XII.

Trimetri ut praecedentes.

CLOPICUS, DYSCOLUS, PHILOTECNIUM, CACOLALIA.

O quam pudet matri meae, mi Dyscole,

Sic conspicari saucium. DYS. Me quoque pudet

\[1030\] At pudeat eius criminis multo magis,

Quod reddidisset utrumque longam literam,

Si non gulae laqueum abstulisset vir pius.

Iam a matribus veniam impetremus supplices.

CLO. Et hoc et illud admones iure optimo.

\[1035\] Precemur. DYS. Obsecro, mater, hanc mihi noxiam

Furti remitte et insolentiae, quibus

Dolore te affeci et pudore maximo.

PHI. Condono, quicquid hactenus deliqueris,

Si moribus posthac probis te videro.

\[1040\] DYS. Me spondeo probis futurum moribus

Nec quod tibi displiceat acturum amodo.

CLO. Similique, mater, ipse paenitudine

Ductus tibi probitatem in aevum spondeo.

Obsecro, remitte noxiam. CA. Remisero,

\[1045\] Verbis tuis si acta corresponderint.

Surgite, nam adest didascalus, qui et unicus

Vestrae salutis auctor et salvator est.

Hunc supplices veniam (ut decet) rogabitis.

PHI. Quid ni rogent, gravissime offensum. DYS. Id quidem

\[1050\] Iam supplices perfecimus; virum quoque

Vix annuentem ad vesperum convivium

(Ut utrique iusseratis) invitavimus.

PHI. Fecistis istuc probe. Secedite. CLO. Hem.

ACTUS V. SCAENA XIII.

Trimetri ut superiores.

PHILOTECNIUM, CACOLALIA, DIDASCALUS, LIBERI.

Salve, magister, exspectatus advenis.

\[1055\] CA. Salve, magister. DIDA. Identidem salvete vos.

Ut exhibent se liberi? PHI. Probe ac pie.

Et (uti videbas) supplices ignoscier

Sibi postulant. DIDA. Ignoscite, ipse comprecor.

Neque fas enim post flagra amaritudinem

\[1060\] Irae aut proterviae inesse vestro pectori.

Ignoscite itaque. CA. Ignoscimus, quamquam aegrius.

PHI. Ignoscimus, magister, at scio, scio, scio,

Quantum doloris et pudoris intulit

Mens mihi. DIDA. Sile, amodo sibi caverint:

\[1065\] Reddent enim illos cautiores proxima haec

Discrimina. CA. Cavebunt quidem, si sapuerint.

DIDA. Heus vos, adeste. LIBE. Hem. DIDA. Quidnam ad haec promittitis?

DYS. Promisimusque et denuo promittimus

Nos fore probos et integros. CLO. Promittimus.

\[1070\] DIDA. Remitte, oro. PHI. Remittimus. CA. Remittimus,

Tuque, obsecro, nobis remitte quod improbe

Commisimus. PHI. Te idem, magister, obsecro.

Et hactenus desideratus sobriae

(Te quaeso) adesse non graveris cenulae, ut

\[1075\] Hodie viris foras profectis vesperi

Nobis sies et liberis solatio.

DIDA. Remitto facile et alterum est gratissimum, id

Quod et hi rogarunt me ambo vestro nomine.

CA. Id iusseramus integris affectibus.

\[1080\] Praecede nos. DIDA. Praeite vos, ego subsequar.

Tirunculi, in laudem Dei ora solvite.

Dein sequimini. DYS. Haud gravatim solvimus.

ACTUS V. SCAENA XIV.

Hymnus Sapphicus.

Uterque: CLOPICUS, DYSCOLUS

Laudibus largam celebremus erga

Nos Dei nostri bonitatem, ab omni

\[1085\] Qui reluctantes rapuit periclo

Mortis acerbae.

DYS. Laude te Patrem evehimus benignum,

Qui per ardores crepitantis ignis

Perque aquae raptos gelidae pavores

\[1090\] Ultro reducis.

CLO. Laude te celsum medicum levamus,

Qui incutis plagam et subito mederis.

Ducis ardentem ad Phlegetontis undam

Atque reducis.

\[1095\] DYS. Laude te summum evehimus patronum,

Qui leonina rabie repressam

Eruis mentem e baratro ferino

Daemonis atri.

CLO. Laude te Patrem veneramur orbis,

\[1100\] Qui tuum gnatum nece terminari

Iusseras, quo nos repararet almo

Pneumate vitae.

GREX per EPILOGUM

Trimetri acatalectici.

Pudica vobis acta spectatoribus

Haec fabula est, qua non modo spectantium

\[1105\] Mens casta nullis impudicis gestibus

Infecta sordeat, sed et paradigmate

Lepido erudita cauta sit. Matres, proin

Cavete, ne vestram per indulgentiam

Vestri insolescant liberi ob licentiam.

\[1110\] Caveat puer quoque, ne insolenter obstrepat

Didascalis, sed institutis integris

Et moribus probis det operam sedulo,

Ne ignavia ac luxu in necis laqueum irruat,

Unde eripier in sempiternum haud possiet.

\[1115\] Si vultis et si placuimus, iam plaudite.

/back/

Finis Rebellium.
