/front/

/main/

Prologus in Codrum feliciter incipit.

Corripio patres, ne sub gymnasia Codri

Ducant filiolos iussa tenere suos,

Ne teneros animos committant forte magistris

Ignauis, qui se singula nosse putant,

5 Moribus ingenua ne fedis clara iuuenta

Frendeat et turpi disperiat senio,

Ne modo barbariem vite ac sermonis agrestis

Hauriat et suescat fracta Latina loqui,

Ceu facit hie Codrus, manibus quem preloco vestris.

10 Doctos exemplo falsa cauere iuuet.

Et pueros rectis preceptis ponite vestros.

Institui serie prhendere docma probum.

Argumentum.

Cum die vna Bartoldus et Baldus studentes Agrippina extra menia in tusculano lasciuirent, inertem quendam Codrum nomine conspectant. Quem Bartoldus monstrum indicans, Baldus indicatum sibi hominem censet. Itidem conueniunt, Baldus, quidnam siet, inquirat. Accedit, homo est, comperit, salutat ipsum, secum coutitur, admonet, Codrus maneat, vt eo Bartolum accieat. Pergit, college apprehensum describit monstrum ipsum ad se perducens. Qui appulsus inire salutat et laudat Codrum, conditiones eius ridens inquirit. Rude sibi respondentem tractat facetius. Id Philo Codri olim dis \<lu\> cipulus audiens, admirans eum detestatur magistrum inertem. Tum stomachatus Bartolus grosse maledicit bestie. Contra Baldus placat, precatur, sibi expediendi eum sit iumento; recusât, persuasus tandem acquiescit. Coloniam ipsum inducunt conferentes hospitioque receptum fieri procurât Baldus, edes indicat, valedicit. Hospes efficitur Codrus. Venientem eum- videt Mercurius, gaudet, sperat sibi lucra. Postera die, vbi mane ab ecclesia venerit Codrus, aggrediuntur vna; quopacto vesperi acceptus fuerit, inquirunt. Inuitant, bursam secum intret, vbi expediunt, coronant, promouent, demum assoleant. Itaque ignauiam eius contundunt ac ineptum ad litterarum contubernia reiiciunt, quod mirum in modum deducitur.

BARTOLVS AD BALDVM.

Viden, care mi, quid illic stupendi conspicio?

Baldus. Vbi?

Bartolus. Tramitis illic agri exaduerso.

Baldus. Quid illic stupendi?

Bartolus: Atque ego viden stupendi quid monstri hoccine? Nescio, quale siet.

Baldus. Monstri?

Bartolus. Immo monstri.

Baldus. At etiam quippiam illic contuor. Quid siet, miror. Hominis instar, ceu paret, graditur.

Bartolus. Homo sit, reris? Spem nostram falles, vereor, quoniamquidem onagri instar, atque saccos deferat, onustum ipsum admodum lento etiam intuor gressu progredier.

Baldus. Ergo asinus sit, extimas. Humane tamen forme quippiam et ne parum sibi prefert. Mane, si lubet, paululum, mihimet dum ipse periculum faciam.

Bartolus. Experiare, quam placet. Asinus siet, me timor habet.

Baldus. Fac tute moram; me, dum redeam, tantisper hie morare. Quidnam siet, spectatum eo.

BALDVS ADMIRANS APVD SE LOQVITVR.

Quid? Num non recte autumauerim? Homo est stupendus equidem, qui, vbi homo est, asellum graditur, lentus, incuruus, per immortales, piger hiccine, ohe, onustus. \<2r\> Haud scio, quem se moribus exhibeat. At stupeo, qui modo delusi sumus oculos, proinde atque fascinarit ipsos quispiam magus, vt fieri solet, qui modo nostrum falsum pellectumque sit iudicium, vt hominem asinumque vnum censuerimus. Reuera, quo id pacto actum sit, capio minus, nisi tam obsceni, rudes\> crassi eiusce mores inertes admodum nostris eum transformarint oculis. Solent enimuero forma modo hominem et corpore, asellum bipedem animo atque vita monstrare mores etiam sui. Sed ipsum iam aggrediar. Experiar, an is animo, quis moribus est, emineat.

BALDVS AD CODRVM.

Salue, at ignotam meam tibi dignam adeo salutem suscipe, quam ipse tibi (atque amplius) inuisus sum, et iterum salue. Sed quam te dignam debeo, cuius me- nomen, persona, conditio statusque fugit, ignoro. Cedo quamobrem, queso, quis sis, quem te vocem, vt, quod te dignum mihique fas est, impendam digneque te saluere iubeam.

Codrus. Bonum mane, bone homo.

Baldus. Recte. Etiam homo bonus es, qui loqueris, quod hominis solius est, non belue, qui salutas etiam, qui mane mihi bonum accedere precaris, quod beneficorum Semper esse solet. At probe, contra tibi tamen, ceu petis, mane bonum, sed tu respondeas, velim.

Codrus. Quid me vos vultis?

Baldus. Quid te velim, petis? Audistin? Quid te rogarim illico, num tu sapis? Latinum si

noueris, hereo.

Codrus. Ita, sed valde bonum.

Baldus. Cur igitur petito minus satagis, sermonem qui noris Latinum? At te modo ac iterum precor: responde ocius neque me longius tene.

Codrus. Quid?

Baldus. Hui, quid! Delirât, me hercule, hic insanus et agrestis? Vt, mi vir, probe scias: te quem appellas, rogo.

Codrus. Quare hoc?

Baldus. Tibi vt, quod te dignum est ac quod me decet, efficiam.

Codrus. Ego sum Codrus, etiam vocor.

Baldus. Profecto Codrus es, vt ais?

Codrus. Ita, ego sum Codrus et qui legi pueris in villa grammaticam.

Baldus. Codrus ipse sis, ais?

Codrus. Ego ipse sum ille. \<2v\>

Baldus. Salue igitur, Codre mi carissime, cuius nomen non admodum quam tuum aduentum optatum habeo.

Codrus. Habetis?

Baldus. Habeo, ac neque sufficere tibi tua potest fides. Sed ellum illic ambulantem vides.

Vir optimus est. Mane me parumper. Hic siste moram. Sinas, eum isthuc aduocem. Quam humanus sit quamque benigne te excipiet, audies.

Codrus. Hoc placet mihi valde bene. O bone, fac ita.

Baldus. Vt nunc iubes, faxo eoque illuc ocius.

BALDVS AD BARTOLVM CODRVM DESCRIBENS.

Heus, audin, Bartole? Haud prodigiosum ostentum, vt rebare, at homo est. Nunc, que r e f e r a m , animaduerte quantillum. Ego profecto, vbi ellum conspicio, me stupor opido grandis affecit, ventrem apprime risus (deos testor) confarsit, vt, nisi maximopere meme continuissem, crepuissem medius. Ego exanimis ferme abcedere quopacto potui, nescio. Artus equidem titillabam omnis, tripudiabam pedes exiliens, dum monstri similem illunccine bipilleatum, ingenti oneratum sarcina, obbis vtribusque vbiubi tergo obstipatum, babbatatum, atque caballum trotitantem, incuruum, gibbosum, naso hypotheticum, mento longum, obscenum contuitu, ore tortum, propemodum lente seroque gradientem, mole subtus huc illucque nutantem, stertentem roscantemque, iam nasum, iam aures trahentem, iam, proh pudor, clunes, culum testesque scabentem ac demum tam lente, crasse rudeque colloquenti mihi oblatrare comperi. Quam dulce illi fabar quamque dulce salutabam, dii vtinam fauissent, tute nosses. Atqui si vidisses, certum pendo, non mediocriter cachinnasses. Iam vna mecum perge, queso, nouam (si non dictum absonum sit) neque ita conscriptu in vita facilem vnquam abs eo grammaticam audies. Sed te contine, oro. Mirum in modum iucundam rem stupendamque scrutabere, humanum benignumque te prebe, saluta et lauda crebrius. Insanas

enimuero hoccine aures arrigit stultas atque mentes delirare cogit. At quid tibi faciundum siet, nihil monitore opus habes. Concedamus modo et quid ex ipso censeas, rimare.

BARTOLVS AD CODRVM.

Iucundam tibi, Codre mi, salutem, at eam non minorem, sed te dignam opto. Tuus nobis opido letus est aduentus.

Codrus. Aduentus meus?

Bartolus. Ei hercle, mi non credis?

Codrus. Deus sit merces vestra.

Bartolus. Hehum, sane quidem et recte, optare nihil quicquam potes melius quam hoccine, quo nihil est prestantius, nihil optabilius, bonum. Cur gratulor tibi, qui diserte admodum docteque loqueris, non modo philosophus, forte sophus, vti isthoccine prorumpis.

Codrus. Ei, per sanctum deum, ipse scit, quod philosophus sum. Quis sibi hoc dixit?

Bartolus. Sed ne parum iam nobis est gaudio isthoccine lumen resplenduisse, quo

possumus non mediocriter lustrarier omnes. Haud, nisi preter spem euenerit, tue Sophie delibanda missa faxim fluenta. Quod vt fiat, quorsum te promoues, rogo.

Codrus. Ad Coloniam.

Bartolus. Haho! Num non docte minus istuc? Coloniam versus num non satius?

Codrus. Quid satius? Dicitis, quod sum magis doctus satis ad respondendum?

Bartolus. Ego sodes secus dicerem. Procul hoc mihi, procul illud. Sed forsan id extemplo me rogatum ire speras. Breuitate gratulans priori implicato postremum prouomis, houoii, quanto ingenio.

Codrus. Ita, ego pergo ad ciuitatem Colonie.

Bartolus. O celsum deum! Aucta satis oratio tua, figurate quidem, dum genitiuo vteris

primitiui pro patrio possessiuo. Profecto dictum bene! Figurate loqueris, si non barbare.

Codrus. Dicitis, quod sum barbarus. Sum Latinus, non sum Grecus et barbarus.

Bartolus. Nec ego te dixi gente barbarum vel Grecum, figurate dicentem te ai (si

pulchre sit) barbare loqui, qui figura e vestigio vsus fueris, dum \'et\' copu latiuam pro \'vel\' disiunctiua posueris.

Codrus. Feci hoc male. Placet disputare mecum?

Bartolus. Quid disputato mihi tecum opus est diuerse. Satis mecum putas, si credis.

Codrus. Sic volo. Hoc est disputare.

Bartolus. Parce parumper. Vt mihi videor, quiete magis tibi opus est quam argumento,

quandoquidem apprime lassum, mole apprime pressum a longinquo te profectum conspicio. Heus, hac in re, care mi, dii bene vortant. Humi sede, quiesce, spiritum trahe, animum \<3v\> viresque recipias, ne vel prorsus egre valeas.

Codrus. Cum licentia vestra.

Bartolus. Eius rei licentiam petis, que nulli turpis, inhonesta nulli est et qua carere, cum oporteat, potest nemo. Quod si hac in re quopacto errare contingeret, satius optares veniam quam male agendi impunitatem.

Codrus. Ego scio, quod sedere, dum fessus sum, non est peccatum. Quomodo tunc veniam vos rogare debeo. Illam habet dare deus. Vos deus estis . Ego non sum homo.

Bartolus. Argumentaris optime. Non vt dialectici, sed atque oratores solent.

Codrus. Non sum monachus, quod orare soleo.

Bartolus. Fortassis ego si erro, da veniam, quam facile potes, dum peccauerim minus.

Codrus. Errare potestis. Non est homo deus.

Bartolus. Non infiteor, si erro. Sed tu sedeas, velim.

Codrus. Ego sedeo cum licentia vestra.

Bartolus. Sedere tibi sodes non minus quam tue te licuit pertesum esse sarcine. Fii turpem et agrestem hominem, imo bestiam magis. Ceu Crema senex sibulat. At mihi cedo, oratum te velim, quid varii generis fascium hoccine tibi collo pendeat. Quod haud secus ambigo atque recte nescio, ni forte tuos humeros reliquiis vel mercibus deferendis saccis vtribusque hisce plebis vel vniuersam tibi philosophie -- bibliothecam mercaberis. At quoque sacrosancta martyrum maxime loca, amplissima vrbis menia, burgos, ciuium edes, opulentias pompasque te spectatum ire non mihi sum dubius.

Codrus. Ego volo visitare tres reges.

Bartolus. Isthuc indubitatum mihi censui. At quod herebam, probe mi siles. Sis, oro, querenti mihi moriger et quod rogauerim, eloquere. Si non, effare saltem.

Codrus. Non sum questuarius.

Bartolus. Apothecam, vereor, iccirco deferas.

Codrus. Non sum apothecarius.

Bartolus. Hinc te empericum videri, mihi videor, contendis.

Codrus. Ja, leue, non nego, quia philosophus sum.

Bartolus. Ergo forte Empedecles tu, non empericus?

Codrus. Heiach, quid modo? Ego non sum vetus ille Empedecles, qui tot monstra generationis mundi ex confuso cahos traxit.

Bartolus. Recte quidem iam te philosophorum choro prodiisse fateor. O magnum \<4r\> tibi numen hoccine est?

Codrus. Ego etiam aliquando studui physicas materias, si tamen non fui in vniuersalibus studiis.

Bartolus. Haha, vanus est hiccine medius fidius et vesanus, vt quo mage desipit, magis se sapere iactat miser. Heus, probe tu modo vidistin? Tempus delabitur, vmbram dies subit. Cede dextram, surge. Vrbem intra concedamus.

Codrus. Hem, pie deus, quomodo sum ita fessus.

Bartolus. Fessus?

Codrus. Ita, fessus.

Bartolus. Inane tu miraris siccine.

Codrus. Non, deus.

Bartolus. In vanum tu miraris itidem. Tantum haud pondus quempiam fatigare existimas? Camelus pondere quantumuis etiam validior nonnumquam graue opprimitur. At paulisper prodeas, nam vbi neruus fit calidior, penarum nihil amplius querere. Sed iam demum effer, quid hisce fascibus portitas, rogo.

Codrus. Composita verborum.

Bartolus. Nil quicquam aliud?

Codrus. Verba deponentalia et synonyma.

Bartolus. Nil quippiam ad hec reliquum?

Codrus. Plura etiam compendia grammatice.

Bartolus. Euge, hisce in rebus tecum adordiri queam, faues?

Codrus. Quare non? Quia tale, quid libenter audio.

Bartolus. Alterna etiam oblectant te colloquia?

Codrus. Ita, valde.

Bartolus. Mihi fas est tecum ratione couti?

Codrus. Imo, quia sum rationalis.

Bartolus. Licebit, sint plerique rationales. Tamen non ratione couti possunt. Quid? Si tute demens sis, es homo tamen.

Codrus. Ego sum homo et ratione vtor. Ergo non sum delirus.

Bartolus. Deliras satis, mihi videor, quandoquidem inter ratione \'uti\' et \'couti\' interesse putas nihil.

Codrus. Quid interesse?

Bartolus. Est differre.

Codrus. Differre dicitis? Qualiter differunt?

Bartolus. \'Vti\' ratione, si recte sensero, est vsum eius habere, \'couti\' quoque ratione tecum argumentari est et \'couti familiariter\' est amicari et \'verbis couti\' conuersari est. Cousus quidem et vsura nunquid non amicitia est?

Codrus. Quid iam loquimini? Est vsura amicitia, tunc vsurarius amicus est. Ego non vellem habere tales amicos.

Bartolus. Rationem de te nunc habeo, ignauus sis totus.

Codrus. Iam de me disputatis, quod ignarus sum ego?

Bartolus. Ignarum te ais? Esto. Nec iniuria censebere, \<4v\> reuera iuste, cum me de te rationem habentem credis de te disputare, ignauiam. Plurimum enimuero distant \'ratione couti\' et \'rationem habere\', est enim considerare.

Codrus. Sic vultis considerare, quod ignarus sum.

Bartolus. Non ego te ignarum, at ignauum dixi, qui cum is natura moribusque sis, quomodo

ignarus esse non possis. Id tamen ignoras, non idem esse ignauum et ignarum. At si quando cuipiam idem sunt, recte cum ignauus sit, etiam et ignarus.

Codrus. Disputemus. Videamus, si ignarus sum ego.

Bartolus. Quid tecum disputem ego? Ñeque loqui noueris ñeque litteras nostras intelligis. Et si inter decertandum victor extitero, ego te victorie pignus victum capiam.

Codrus. Quid, si ego vos vinco?

Bartolus. Tu me probe vinces! Si viceris, sim ipsemet tuus et manceps et seruus.

Codrus. Non, pro tanto non volumus.

Bartolus. Sed placet, vter vicerit, obtineat gloriam alterque, ceu equum est, ruborem et diffamiam. Ego tamen, per pol, sum dubius, vtrumuis dictorum maius sit: libertas an gloria, quandoquidem qui gloriam amiserit, nemo iure liberum hunc censeat.

Codrus. Ignoratis istud. Non bene pro toto libertas venditur auro.

Bartolus. Ergo melius aurum inquis gloria.

Codrus. Immo, quia homines plures diuitias diligunt quam honores.

Bartolus. E quorum te numero nunc audion?

Codrus. Sic sum.

Bartolus. Tu igitur tuas in medium, ego rationes adducam meas. Da vades, si vicero, res tuas. Ipse togam et marsupium obsides pono tibi. Delegamus arbitrum, in quem consentiamus ius decernendum. Ecce Baldus adest, qui et idoneus iudex erit.

Codrus. Ego non consentiam in iudicem, quem non noui.

Bartolus. Ergo in eum consentire remus, qui ius dicere, qui iustitiam facere, qui, quod iustum est, decernere eque diuiti et pauperi solet et iure debet. Subterfugia petis atque pene omnino victus, vt es, qui primum te disputaturum mecum iactabas. Bone miles repetis verbum, cum

te pene victum videris. Perage, quod te gesturum contenderis. Quid in palestram certaturus congrederis, qui nudus vnquam colluctari non didiceris? Quid et gymnicos ludos gerere presumis, qui nunquam fueris instructus? Quid demum gymnasticam pugnam me \<5r\> cum

ducere niteris, qui litterarium ludum prorsus incognitum habes? Tace, qui loqui nescis, vel tu loquere, si quando ludi magister huc docueris.

Codrus. Ego docui pueros, sed non ludere nec sum ludi magister.

Bartolus. Hoho, per immortales deos, iam palam errorem confiteris tuum, dum, quem te dixeris, liquido negas. Iuste redargutus es modo. Dicis te grammatice preceptorem et non esse ludi magistrum, non docere pueros ludum et predicas te in villa grammaticam lectitasse. Quid scies, probe mi, si Latinas ignores litteras, quas vero nescias opus est, cum grammaticen litterarium ludum is infitias. Hic quidem, vt est apud priscos et doctissimos litterarum viros, honestissimus ludus, ad quem omnis recta indole iuuentus post c.unabula instituenda est, vt

elementorum litterarumque naturam discat, quod nihilminus crescenti ingenio opere pretium reor quam adolescenti cuilibet alimoniam.

Codrus. Hoc est paucum et subtile.

Bartolus. Id paucum idemque subtile concludit, si noris, plurimum. Sed te rogo, mihi cedo, si tantisper me tibi coram adorsum acceperis.

Codrus. Aliqualiter, non perfecte, quia multum Gallicum admixtum fuit.

Bartolus. Gallicum?

Codrus. Nisi ita, bene intellexissem.

Bartolus. Pape, pape! Num res pulchra, dum, quid dixerim, minus capis, gallus sum te iudice? Et tu gallus es, qui cristam in capite, caudam retro gerens sat ignaue cuculaueris statim.

Codrus. Ego cristam in capite et caudam gero retro et cuculo?

Bartolus. Tu nonne principio ad decertationem litterariam cristatus plurimum inepte cuculans demum ruboris caudam gesseris?

Codrus. Non, sic non volo. Gallicus estis forte?

Bartolus. Estne satius dictum: \'gentem Gallus es\' quam \'Gallicus\'?

Codrus. Non dico, quod Gallus estis, sed Gallicum pro parte loquimini.

Bartolus. Credo equidem, haud secus, atque ita siet, existimas, qui, vbi priscorum et longe doctissimorum litteras ignorans vix Latine vnquam loquutus omni in verbo frendis barbariem. Vidisti vspiam vel legisti composita Maronis, deponentalia facile principis \<5v\> illius comedorum Therentii Marcique Ciceronis Synonyma, Quintiliani, Prisciani, Seruii, Donati

Latine lingue preceptorum volumina, vt nunc diiudices, quid Latine, quid vix vel non Latine dictum sit? Ac vero recte, quid mirum, si amarum, quod dulce est, laborans febribus, si nigrum cecus id, quod albeat, si videns surdus vas ereum, tametsi maximum dissonum, cum trahitur, grauem et suauissimum clangorem emittere diiudicet? Quidni itidem fit, ipse poetarum grammatice nescius me Gallicum tibi dixisse persuadeas.

Codrus. Ita non volo, sed sunt plura verba non Latina vel que nunquam audiui.

Bartolus. Hahaho, Gallicum hac in re loquutum me ais, quia vel nuspiam inueneris vel, quod audis, minime sapis. Gaude tibi, Codre mi, et tue gramuffie, si lubet, atque vna nobiscum nunc vrbem ingredere.

PHILO QVONDAM EIVS DISCIPVLVS SECVM LOQVENS ADMIRATVR.

Quotidie num egomet, nostros dum Lares colui, me intra cogitasse siccine at immortales testor deos: is nonne vir mirandus admodum, qui doctrinas tantas officiaque tanta redolet, vt similem sui inuenire nossem nuspiam? Mirabar ego officium, mirabar artes, mirabar disciplinas, mirabar infinitam eius grammaticam, mirabar rhetoricam, denique prudentiam eius mirari suffeci minus et grauitatem. Nunc propemodum insontem meam adolescentiam seductam et, vt ita loquar, falsam esse didicerim. Experimentum defleo. Palam quippe, vbi ellum his ipsis coutentem respondentemque audio, stolidam eius ignauiam contemplor. Quam inepte se moribus gesserit, non mihi satis sum mirari. Cum enim humum se summouerat, proh turpe facinus, quam fede pepedit. Ipsi fetore non modo lesi, verum inter nos singuli rubore vitioque circumsepti, aliquantisper locum liquimus, os naresque compressimus accurate. Quam rude, miror, quam crasse, quam ignaue quamque agreste responderit, neque digne satis stupeo. In propatulo veruntamen iam cognosco, quod inscitiam eius doctrinam, errorem artes, corruptelam quamuis latinitatem, \<6r\> rudem clamorosamque blacterationem eloquentiam, temeram peritie detractionem prudentiam, tanquam nemo peritior, nemo prudentior in vrbe etiam, crassam ignauamque seueritatem grauitatem et modestiam esse autumauerim. O dii

immortales, o inclitissima numina, o inferum superumque rectores equissimi, cur infaustam isthanccine seductionem vos admissam facere vsu venit? Tot, tot geniatas in dies optima indole tenellas mentes sub bipedibus hisce bestiis interitum ire perfertis. Equissimi nonne ipsi vos estis? Sinite vos, ac vestra est, iubetote commendatos fieri ingenuos atque nobiles pueros disertis gubernatoribus, asinos caballosque multoribus, boues pecoraque bubulcis. Ingeniate eo pacto iuuente collustrate mentem, vti nunc meis monitis meisque audiat rudimentis, ne in vanum me ad ipsorum adolescentium chorum aduertam, vti isthuc abs me sat mirandum amplectatur exemplum. Nunc vtinam aliquando, mei coeuuli, hunccine laureatum Codrum vestris antepositum oculis crebro faceretis contrafaceretisque et mores et formam et queuis cetera eius officia quam conducibile vobis exemplum atque salutare compararetis. Id idem, vos rogo, moneo, exoro ac per immortales deos obsecro, facite et ad summe veritatis ipsi vos pergite, precor, apicem, hoc ñeque modo pellectos vos fieri sinite et

BARTOLVS AD BALDVM.

He ho, ridiculum nonne facinus, quod, Codrus hiccine mecum vna, gessimus, quandoquidem tam inerter, tam crude atque turpe, vt in vita nihil sit deformius, sese gerebat? Vih, per poi, grossa atque iners bestia, quam inter et asinum nihil ferme refert, quam quod hominis sibi preferi effigiem.

Baldus. Non ariolor, vidisti.

Bartolus. Magis etiam, atque dixti, periculo sumpsi.

Baldus. Paulisper tete sustine nec quid minus experiere.

Bartolus. Longe magis, heus Balde, experiar, inquis?

Baldus. Siccine sodes faxis.

Bartolus. Dii deeque omnes isthanccine beluam emori faxint.

Baldus. Furori tuo parce, te precor. Nam et celestium nutu isthanccine partam itidem non ambigo. \<6V \>

Bartolus. Tum errauit, qui non fallitur, agendo genius.

Baldus. Minime. Istuc enimuero surdastrum est asserere.

Bartolus. Surdastrum?

Baldus. Quidni surdastrum, quandoquidem, quod optimum est, producere quottidie affectitat?

Bartolus. Bonum iccirco isthunccine ortum credis?

Baldus. Sin aliter, errarem egomet quam maxime.

Bartolus. Heu igitur, qui hunc ipsum produxerit, temulentum genium, heu, qui haud necuit,

Saturnum, heu, qui aura vesci fauerit, Iouem ipsum. Proh superum fidem. Apollini quid lubuit, quod soles isthunccine leues agere in lucem duxerit? Proh meror Minerue Mercurioque, quod arcana ad Sophie sentimina isthunccine conantem prudentium inter senatum ostentum ire se fauere. Sed proh, qui non absorpserit, anteaquam in medium venisset, Demogorgon vel inferum ille Charon Penatum portitor ad Tartaria illuc minima transtulisset,

vt non portentum isthuc nobis esset scandalo.

Baldus. Delirare cepistiri modo? Blasphemare missum facito meliusque est ac existimas.

Bartolus. Num melius?

Baldus. Quin ni pulchrius eque atque melius? Tametsi nanque difforme obscenumque sit monstrum, ipsum tamen existere, quam non esse, melius est. Profecto cum enim siet, diuini quippiam participat numinis, at bonum est, quod, vbi non sit, nihil est.

Bartolus. Quenam isthec est, obsecro, oratio, turpe bonum esse vel illinc vnde sermonis

isthuc, quin media ex philosophia hauseris, herebon?

Baldus. Recte modo iudex es, perbellum quinimo quandoquidem est, entium vniuersitas

rerum ornetur varietate disparium, at insigni vbi piasti sese turpis obiecerit, eluceat candidior. Quod haud aliter, atque ita siet, nostro ex Arestotele nostin?

Bartolus. Nonnumquam etiam audii atque itidem esse fateor. Ea tamen, quam ingenuus quiuis exosus est animus, me, vt solet, commouet ignauia. Siquidem non hominis, sed obscenitatis eiusce me tenet odium. Magna nempe morum imparitas grandiorem assolet ac intestinam conflare dissidentiam.

Baldus. Assentior egomet tibi, qui moraliter admodum perhypotheticeque adordiris. Heus, modo erumpe in verbulum sensim atque vltra arguto desine. Hanccine namque nostram ne audierit rationem, vereor. \< 7 r \>

Bartolus. Num hoccine verere? Fructuosa tibi isthec est prouincia sane numquid? Patula, quid sit, aure onager audiat, qui nil capiat. Cassum est enimuero audire ac inane, vbi non sit rimax intellectu.

Baldus. Recte, at tamen astutus sit, metuo.

Bartolus. Astutus?

Baldus. Etiam. Nam inter conferendum de sese quopacto labra mouerit, caput quasserit linguamque circumflexerit, vidisti. Ne quippiam acceperit, formido.

Bartolus. Formidare sodes desine, quandoquidem vt auce modos, lyras citharasque audiunt, aurem cedunt, rostra quatiunt, lingua liguriunt, collum demum extendentes ceu intelligant didicerintue, guttur intra murmurant, illico in vocem, vti cantent, altam progarriunt, nihil tamen quippiam, quemadmodum bipes iste Codreolus, intelligunt.

Baldus. At quod hac in parte contulimus, satis est. Siste et vt nobis isthunccine introducendi par sit facultas, mihi sis iumento.

Bartolus. Hei, ego iumento tibi? Eiusce mihi bestie nihil quippiam. Tuapte cepisti, tuapte etiam exequare.

Baldus. Stomachare parcius te noscon? Priscos fortasse atque solitos abieceris mores, proinde atque talium infestator nonne fuisti. vsque adeo peritior semper teque expeditior hac in re fuerit nemo. Mecum igitur tute gere prouinciam, vt quam solerter atque fas est huic absoluamus officium.

Bartolus. Verum ais. Profecto interdum quod placuerit, scis, quam possit fastidire aliquotiens neque sanctum tamen molestare beanos.

Baldus. Vich, tibi vnde isthec est religio? Neque legitima est, quam nunc sapis, sanctimonia vite. Lollardorum desine sectari vestigia, qui secus ac vniuersi, sed spe plerumque cassa, irrita somnolentaque diiudicant celum terrasque suo sceptro stare autumantes. Nihil sanctum aiunt

nihilque, quin simulatam sue secte sanctimoniam sapiat, commendant. Papam, cesarem statumque orbis condemnant vniuersum. O amarum illud hominum perfidorum genus et aspidum virus letalissimum, quo nihil hominum vite et honestati poterit esse pernicius, nihil obscenius nihilque detestabilius. An tibi rationabile magis cum hisce siccine bene sapere, vel cum totius seculi deuiare Prouidentia? Scis, quam ipsi studentium vitam rodunt, mordent vitioque dedunt soli, vbi ceteri omnes, \<7v\> sancta quoque fidelium ecclesia commendatam habet, at illorum sectam reprehendit. Haud, vt reris, prauos incompositosque hominum mores corripere nefas, sed sanctum atque meriti est complurimi, ne paruum quoque pietatis munus est reuocare delibuereque deuiantem.

Bartolus. Dii secundent, tecum vna, ceu equum est, efficiam. Ipse fiundum decerne. Ego sodes, que iusseris, faxim omnia.

Baldus. Iam sensate loqueris, iam, vt soles, factum is iamque tecum beatum simul temptatum ire velim facinus.

Bartolus. Faxo.

Baldus. Facis itidem?

Bartolus. Etiam, sin audis. Institue iccirco, quid factum velis. Ecce presto et ad manum ego.

Baldus. In presentia te nihil opus habeo, sed animaduerte, quopacto valedicturos statim nos inuicem contigerit, vti abundius inde tu imbutus officium, dum congruit, aptius exequare tuum. Ego modo ipsum hospitio receptum curabo atque tu ausculta callidius.

BALDVS AD CODRVM.

Fors nostri, Codre, te pertesum est colloquii. Ne nimium sit, vereor.

Codrus. Non nocetur mihi, bone amice.

Baldus. Qualis hec est latinitas? Insane forte dictum tibi: \'nocet mihi\' vel \'me nocet\', sed illam eque congruam reor quam istam. Placetur mihi, que si Latina sit, tecum ipse commentare. Sed vin istuc tibi credam, quod infestum nihil gesseris?

Codrus. Ita.

Baldus. Quid ita? Dic: nihil.

Codrus. Cur ego nihil dicam? Quid vobis debeo, quod loqui non possum? Liber sum.

Baldus. Non ego te seruum ai, qui non seruas, si non seruis.

Codrus. Cui seruirem?

Baldus. Si liber es, profecto nulli seruus es.

Codrus. Ita, liber ego sum.

Baldus. Sane liber es, si licentiosus liber est.

Codrus. Quomodo hoc?

Baldus. Licentiose loqueris.

Codrus. Quis mihi bene prohiberet licentiam

loquendi?

Baldus. Non ego tibi illam prohibeo. Placet, tua fungaris, vt lubet, licentia. Sed vis, illuc tibi credam, quod te non teduit nostri colloquii.

Codrus. Nonne dixi ita, quia homo loqui potest, quod habet ipse facere?

Baldus. Dis quocirca tibi agundum est gratias ac tibi, qui mature propemodum faris, gratulor. Sed refer, oro, si nos de te adorsos clanculum esse rebaris.

Codrus. Non, quia conscius \<8r\> ipse sibi de se putat omnia dici.

Baldus. Prudens, hehum, isthoc est elogium.

Codrus. Non audiuistis hoc in scholis? Catho dicit. Non legitur ille vobis?

Baldus. Quid miseris, heu, nobis legeretur, peregrina tibi forent, sed hec proba patientia. Nihil iccirco tibi conscius es, ais. Reuera grande numen est, at ne parua felicitatis vere pars est siccine vitam agere, note sis tibi obnoxius nulli. Sed viden? Vrbem intra nos recepimus. Iam circumcirca vltro citroque tollere lumina burgenses hosce contueris. Quam ampia, quam egregia sint, conspectas, edificia. Mox pedetemptim tu progrediens burgensium pompas diprehendes multifarias, clarissimas quidem.

Codrus. Sancte deus, quam pulchra ciuitas!

Baldus. Iurare missum face, mirare potius.

Codrus. Non iuro.

Baldus. Ergo cum miraris, deum in tuam admirationem vocas, tamquam suo nomine admirantis affectum exprimas. Sed id pretereo. Nondum tibi quippiam cause est, quo mirere. Paulatim prodeas, stupendiora sensim comperies, at vitam vbi hic cognoueris, te viuo in corpore fuisse vsque mortuum intelliges.

Codrus. Vixi tamen.

Baldus. Verum licebit, viuant omnes, non eque tamen. Plurimum refert enim viuere et quam bene viuere.

Codrus. Salua pace,sicut video, estis duo studentes.

Baldus. Sumus. Sed cur isthoc rogas?

Codrus. Quia ego etiam studerem libenter.

Baldus. Tibi isthoc cordi est?

Codrus. Sic, propterea a longa via venio et ambulaui multas duras vias.

Baldus. Dii deeque bene vortant omnes. Ingens id litterarum ardor efficit, qui ad altiora te magis prouehet. Perge commeaque, ne parum sana isthec tua est institutio.

Codrus. Vellem ergo rogare vos, quod velletis dirigere me, vbi possem esse bene.

Baldus. Fidem tute nobis habe. Que possumus, ipsi vltro explebimus.

Codrus. Ego peto, faciatis hoc amore dei.

Baldus. Quis poterit infitias ire, cum admodum obsecras? Sed nihil tibi, sin audis, orato opus est. Cede manum. Quod tibi meritum est, ipsi presto facessum ire volumus.

Codrus. Facietis?

Baldus. Faciemus, hercule, crede. Num non vno satis est verbo? Iam sat a nobis congressum est. Dies occumbit, consideras. Te hospitem faxis, est tempestas.

Codrus. Ego desidero a vobis, ducatis me in bonum hospitium.

Baldus. Hei, vacillare desine! Confide nobis. Integrum, nec falsum ire te conabimur.

Codrus. Deo gratias, quod facitis mihi tam multam voluntatem. \<8v\>

Baldus. Cur non morigeros nos tibi gratiis ornas? Id orationis genus num non melius quam precedens? Nec id vsitatum audii: \'multam voluntatem facis\' , sed id vulgo tritum: \' tuam voluntatem facio\' , quod est \'adimpleo\'. Belle magis dictum id esset: \'mihi morem geris\', \'mihi

moriger es\' , \'mihi obtemperas\', \'mihi tanto es obsequio\' . Non nobis tamen, sed diis gratias age, habe, refer tute.

Codrus. Etiam vobis debeo dicere, quod estis mihi tam morigerati.

Baldus. Quid hoc latinitatis genus, quod faucibus frendis tam rudibus? Vel credis idem morigerum et morigeratum esse, quod moratum dicimus? Primum est ad vota esse, alterum moribus est bonis preditum.

Codrus. Vos laceratis valde verba mea, si bene intelligo.

Baldus. Intellige probe, vt lubet. Non lacero, sed inculcatum verborum floccum carpo tuum, vt Athenis apud Pallida recte didicerim, vti flocco tuo melius carpio ex colo serica latinitatis fila nympharum instar fuso progyres neasque. Etsi heccine non vetularum, nostre tamen

sunt nennie, quas equo animo, velim, accipias atque tu probe satis noueris.

Codrus. Ita, capio bona mente et dico vobis infinitas grates.

Baldus. Optime facis et vt decet moratum hominem, etiamsi dixerim macte virtute virum, quod nostri memor es officii, quod et tue gratationis est indicium vel etiam gratitudinis. Sed his iam modum facio. Patulas illic respicis edes. Illuc ini, hospitio te receptum facito.

Excipieris illic opipare, mihi fidem habe, tua pro sponte et vt placet. Que voles, illic percepturus es omnia.

Codrus. Deus sit vobis premium.

Baldus. Ho, maximum illud est et optimum. Prosperitent rem superi. Induce te iucundius et salue.

Codrus. Ad deum vos valete.

Baldus. Et tu, ceu meritus es, vale, exilarare suauius et iterum vale.

MERCVRIVS HOSPES APVD SE LOQVENS GRATVLATVR.

Sepenumero cum domo plerisque dietim tediis, laboribus, oneribus, hospitum fastidiis, clientum ignauiis, liberorum petulantiis, questu etiam atque domicultu ab aurora solis ad occasum vsque nihilminus fastiditus quam fatigatus rutulis vesperi sideribus soporatum sero venio, omnia prorsus, que prepedire quietem possint, abiicio, memet stratis tranquille cubitum recipio. Propediem vero, quam primum edormisco, rapit me terror opacus, grauitas oppressat molestior, huc illucque me diuerto, iacto caput, iacto brachia, cingo manus, cor pectusque amplector, graue tandem sopio, fero me inquietius, gemo profundius, profundius mihi videor cahos adsit, vbi caliginosa voraxque absorptum ire hiat abyssus, Contrahor, horresco, angor, infrigidor, stupeo mentem, clamitare molior voce captus miser, tueri me conor, immouendi sunt artus, laboro magnopere nihil mei compar. Itidem iamiam proinde ac durissimo e somno suscitatus expergiscor, tum quiescere minus quam inter soporandum valeo. Grauis adest molestia, grauior inquietudo, grauior denique cura et sollicitudo vastior. Accedit, proh dolor, tum educandarum prolium, tum emancipandarum gnatarum, tum rei domestice diffusior prouincia. Torquent me preterea et stringunt obsequentum furta, desidia, murmur, inauditio, infidelitas et inertia. Tum me turbat vehementius, quod meam facultatem clam perire, minui, retrocurrere sortem, fata mihi male minantia, minorari questum et augeri familiam dietim video. Tum cognatis, tum amicis morem gerere non sufficio. Tum monent me credito res, tum es peculiumque extorquere volunt prouinciales, tum noua tributa domini, tum noua sistunt theolonia, iam taleas, iam vectigalia, iam represaleas petunt. Nec satis est me hisce versari malis, que familiaris rei dominum agunt quotidie, verum et grauiora ilia, que rem publicam eneruant, distrahunt, euiscerant, subuertunt perduntque. Nec minori mihi in querela est, quod \<non\> modo, vt apud priscos, cum secula essent aurea, non vigent virtutum officia, non est humanitas, non amicitia, nulla fides, nulla in alios pietas, non diuitie, sed tota paupertas, non iustitia, sed iniquitas. Nullus honesti lucri questus, sed vsura vel fraudulenta mercatio aut dolosa circumuentio. Nemo diligit, nemo facit, quod sibi velit, nemo adiuuat, nemo miseretur, Itaque nemo est, cui pace atque otio lucrifiat panis, qui tutus sit, cui in vado sua res sit, quandoquidem \<9v\> non modo inter regna, patrias, castra, villas ac inter vicinas edes vna in vrbe, etiam inter affines et domesticos parietes dissidia, iurgia, lites, secte, partes, rapine,

incendia, homicidia, paricidia, campestria denique vel forensia vel intestina geruntur bella. Qua in re omnis otii, pacis, quietis locus sublatus sit, necesse est. Vnde nihil cuipiam restare poterit quam dolor, suspirium, clamor, eiulatus, pectorum scissio vel cordium tremor et pressura. O impios rerum iudices fallaces deos! Proh inferum superumque fi dem! Quid in dies monstrose factum dispensant! Proh merorem inmensum, proh errorem amplissimum et vniuerse miserie vndantis simam ingluuiem, quod nullius fortune locus est, nullius mortalium

felicitatis pars vlla, quo satius diram mortem obire censeo, quam vitam hanccine lugubrem insuper agere. Sed videon illinc hue aduentare quempiam? Acciebo num non ipsum, nunc domum mecum concedât? Posset forsan mihi, atque spero, fore lucro. Dii secundent, eum aggrediar. Quidnam possim, temptatum eo.

BARTOLVS AD BALDVM POSTRIDIE.

Illinc adeuntem istorsum conspicion, hesterno quem comperimus Codrum? Deorum visit delubra noxarum venia, opinor.

Baldus. Haho, a pud superos enactus sit veniam, extimas?

Bartolus. Etiam, nam senem, vti probe vides, agit hominem, quos, vt fit, male meriti angit conscientia.

Baldus. Is conscientiam habet, autumas? Quam magnam eque atque camelus habet, non vacillo quidem.

Bartolus. Eam non habent belue, at homo solus. Huic optanda est venia.

Baldus. Vih, quid ais? Apage sis, oro. Nequit venie minus atque vacca senex.

Bartolus. Hei, que isthec tua est comparatio? Nihil ipsum vacce prefers nihilque mage censes hominem?

Baldus. Eumque hominem? Imo vilioris illunccine atque bouem vetustam facio.

Scin, quid Io amica Ioui claruit, vt poeta meminit, que inter numina estimata, demum inter etheris astra meruerit locarier? Scin, quis illiccine non multorum meritus est, siet onager?

Bartolus. Sat iners est, non infitior, sed quod \<10r\> bruto minoris eum facis, detestor, quod missum facias velim. Meministine, quis heri fuerit? lam vna nocte sit mutatus, metuis? An rerum species minus mutari posse nescias?

Baldus. Scio quidem.

Bartolus. Hinc desine probe et pro hesterno instituto iam ipsum adeamus visuri, quid poterimus.

Baldus. I pre tute, ego sequar, inquam. Tu loquere, aduertam ipsemet, quid fata dederint aucupii.

BARTOLVS AD CODRVM.

Periucunda tibi salus et sors maxima diesque faustior.

Codrus. Indigerem bene.

Bartolus. Credo quidem, fortuna semper sit optabilis salusque pariter. Sed, probe vir, placentas vesperi vixistin? Baccho Liberoque maduisti equidem opipare. Probissimus herus, probior atque num non fuit hera?

Codrus. Hoc scit deus.

Bartolus. Exilarare num sciunt possuntque tam ouanter quam et laute quempiam? Non illic tibi caules, scio, dederint vel lactucas vel allia nec porrum neque raphanum, at quoque fasianos, anseres, gallinas, capones turdosque, columbos item turtures, perdices et ficedulas esse proposuerint tibi, preterea pastillos coppulos, salmenta quoque et ante omnia vnum de viginti egregii vini genera fudisse tibi potuissent, si non fuderint aliquod.

Codrus. Quid nunc dicitis, non intelligo.

Bartolus. Que epularum vmorumque genera ipsi ponenda habeant, recensui statim.

Codrus. Pac, quid iam vultis? Ego tantum comederem, non habeo cameras in ventre.

Bartolus. Quid, si abyssum habeas?

Codrus. Non sum infernus, quod possum omnia.

Bartolus. Nec illud opus est, infernus sis eumque hies. Scis, lubet, lupi sit quanta ingluuies, quo maior tamen tute, nec dixerim te omnia, sed horum quippiam.

Codrus. Quid comedissem? Diabolus confundat eos in eternum.

Bartolus. Qui sic ais? Acciere mitte Furias. Bacchare forsan ex hesterno Libero.

Codrus. Ego non furo.

Bartolus. Quid maledicis igitur, mihi cedo.

Codrus. Non possum vobis dicere illud.

Bartolus. Cur dicere nequis, ai. Ne mali quippiam spem citra tibi euenerit, pertimeo.

Codrus. Ita, valde satis.

Bartolus. O voii, quopacto, probe mi, isthoccine, refer.

Codrus. Non possum.

Bartolus. Dic leuius.

Codrus. Ho voe mi, non possum modo. \<10v\>

Bartolus. Hei, quid tam triste tibi vel impium accesserit, quod proloqui non valeas? Heus, leto tu sis animo, erumpe fortius. Scis, quam pectus releuat sese et arcanam cordis cuipiam exponere pressuram. At graue illud intra secretas animi sedes excoquere, id ethicam ptisimque febres procreai plerosque morbos alios. Ab animi enim passionibus creari cunctos ferme constat corporis languores, vt nostri volunt physici.

Codrus. Hoc volo bene. Tamen sic se non facit res.

Bartolus. Num secus atque ita res se habeat, vt iam aperto arcano cordis onere mox

resipiscit passim animus? Effare sodes, probe mi, si clam te quippiam surreptum tibi sit hospitio vel male te acceperint vel illic te exactum quereris. Sic, inquam, solent simplices nec est isthoccine apud caupones nouum.

Codrus. Idem est, quid oportet dicere.

Bartolus. Tuis ex verbis audion eiusmodi tibi euenisse mali quippiam, vel ad minus recte cornicio.

Codrus. Satis est, quod ego meum damnum habeo et scio, non est bonum aliis reuelare.

Bartolus. Recte malefidis quidem, at nihil obest, cur non probis et integris.

Codrus. Quis mihi dicet hoc? Ego non habeo libram, quod hoc possum ponderare.

Bartolus. Hoc internoscas, tibi opus est considerare singulos, videre, cui adhibeas

fidem, tuas tamen res creditas habere cuipiam.

Codrus. Ego nemini volo credere, quia qui cito credit, cito decipitur. Non audiuistis hoc

aliquando? Sane tibi minus, hinc credis recte nemini. Qui non ipsi sibi fidelis est, cui erit vspiam? Sed facit hoc erronee tue mentis confusio, que suspicio te seruum semper subiicit. Cedo tamen nihilminus, quid rei est, quod loqui nescias.

Codrus. Precor vos, quod dimittatis me in pace.

Bartolus. Precipuum sibi id ignobile vulgi genus preferi, vt quo petitur magis, distortion eo ceruice considet minusque acquiescit. Heus, hercule, celabo. Profer ipse audens. Ego curabo, tibi s im presidio. Etiam ac etiam effer alacrius.

Codrus. Audiatis nunc propter deum. Primo fuerunt mihi tam dulces sicut aues, sed quando debebam soluere symbolum, computauerunt tanquam vellent me expoliare totum. Ego nolui tamen dare. Tunc fecerunt me vnum stultum, amiserunt domicilium, volebant me facere furem. Sunt illi \< l l r \> homines?

Bartolus. Heu, quid loqueris, factum improbissime, proh inosum facinus. Quod enim verebar,

accidit. Sic solent hospites suos. Sed crumena tibi manserit, cedo. Ita, sed valde vix.

Bartolus. Non ergo tibi manserit, quandoquidem quod plus minusue quam vix est, vix non est. Sed valde vix mansisse dixeris. Hinc non mansisse te dicturum cogeris.

Codrus. Ergo cogor dicere, quod crumena non mansit. Ego nego consequentiam.

Bartolus. Placet, errauerim egomet. Sed vix crumena superest nec valde vix crumena. Vix enim est, quod, dum est, pene non fuisset. Quasi vero est, quod, cum non est, ipsum ferme fuisset. Quibus nunquam ego \'valde\' adiectum didici. Sed placet, hanc vnus tibi auctoritatem habeas. Sed versutos illos (tamquam ralla nouaculaque) rasores asperos, qui circumcidunt simplices proinde atque puellos recutiti suos. Quot illic solueris pro cena, refer, rogo, tute.

Codrus. Sex grossos Agrippine.

Bartolus. Ergo pastillos victitaueris vinumque potus es et mulsum demumque dormiturum ab

sonis te refecere?

Codrus. Non, ipsi pultes et offas modicas cum paruis assis auiculis proposuerunt mihi. Tamen fuit bonum vinum.

Bartolus. Apage sis, bone vir! Nam volupe magis, quam censeas, peregeris cenam. Quid hanccine rem conqueri voles gemens? Fac, caue sis, ne posthac patiare simile. Nonnunquam didicisti cautiores fieri homines periculis?

Codrus. Etiam. Nam felix est ille, quem faciunt aliena pericula cautum.

Bartolus. Recte isthoc dictum. Non iniuria felicem, qui periculis alienis ad futura sibi redditur prouisior. Et si peritum quempiam aliena efficiant incommoda, quo non modo quem cautiorem propria? Tu quoque nunc, si lubet, pransurus nobiscum domum commea. Quam possumus humanitatem impendere suscipies omnem.

Codrus. Illud possum ego?

Bartolus. Non quere, cur liceat. Confide nobis integre. Legalis est studentium

conuersatio nec vita liberalior vlla est.

Codrus. Hoc bene audiui. Ideo ego volui etiam studens esse.

Bartolus. Profecto optastine hoccine? Optime quidem. Et prosper et iucundus sit tuus

aduentus. Dii faxint meliorem in partem singula. Vir probe, nunc ingredere.

Codrus. Vos precedatis.

Bartolus. I pre tute. Nos te sequutos excipe. \<11v\>

Codrus. Vos decet precedere. Ego sum vester hospes.

Bartolus. Sine tu ceremonias, ini, nec dedecet, in pretio cum semper siet senium. Itaque deserendum nonnunquam non congruit etate grandioribus.

Codrus. Saluo honore. Ego intro.

Bartolus. Perge ocius.

Codrus. Bona dies vobis.

Bartolus. Saluere quosque ne iubeas. Nemo post aratrum pergens saluabitur respiciens. Audistin? Periculi mora frequens exuberat neque omni credendum est spiritui. Conscendere nos intra proprias conferamus sedes gausuros.

BALDVS AD MARCVM.

Hehum, care mi, quid nunc aucupii perabimus nos acturos, Marce?

Marcus. Tu mihi, quo nemo carior est, quid siet isthuc, ai.

Baldus. Interrogas, quid siet, Marce? Num nostra nescias solemnia, que nobiscum crebra nemo dubius tacet? An cum Bartolo non illico meantem isthac ascendentemque videris Codrum?

Marcus. Que nunc instant, que nota mihi sint, solemnia?

Baldus. Codri.

Marcus. Quenam ilia?

Baldus. Ne quando minus ilia noueris? Non sunt, que sueuimus, scis, nuptie vel nundine, sed Codri, qui nos cum Baccho et Cerere inoleuit consectarier.

Marcus. Quis ille est? Me nomen ac latet ipsus.

Baldus. Wach, quid nunc ais tute? Vafer magis fuisses, reor, sed me fefellit spes mea, videon? Nunc indicatum tibi cum non cognoueris, vel Codrus ipsus es vel ipsum te nescire disseris.

Marcus. Quopacto isthoccine, care mi, refer.

Baldus. Quandoquidem proinde atque Codrus ignauusque rudisque dubitas.

Marcus. Hinc grossus et rudis Codrus est.

Baldus. Atque etiam, ne quis sit illo crassior.

Marcus. Nunc te primum accipio: beanus est.

Baldus. Nedum, sed et eorum primas et monarcha quidem.

Marcus. Vbinam loci est, queso. Adeundi illunccine facultas est? Si est, da copiam.

Baldus. Isthoccine lubet. Tu mecum comea. Tete illuc, quo reperies, perducam, sin etiam eum non quereres. Sis ipse astutus atque semper cominus eos te noris gerere et nos adiutum comea. Te simula nostraque munia dissimula tute, ne quid aucupii parumper capies.

Marcus. Ego presto, ego sodes adsum, ego tecum adibo.

Baldus. Conscendamus modo nostrosque ouare facturi iocundos animos. \<12r\>

MARCVS AD CODRVM.

Optate nobis veneris, grandeue. Tuus expetitus nobis longe fuit aduentus.

Codrus. Grates habeatis vos.

Marcus. Quo vales pacto?

Codrus. Deo gratias competenter.

Marcus. Si bene tecum est, gaudeo. Sed vtinam quam competenter valeres satius. Sed competenter habet, qui partim bene partimque male.

Codrus. Non possumus omnia habere, sicut volumus.

Marcus. Recte. Id fortune est, iam iucundam vitam agere, iam contra sustinere tristia, id equo quidem animo. Sed te gentis vnde istuc appuleris?

Codrus. Venio ex Prusia.

Marcus. Qua ex vrbe?

Codrus. Ex vna villa.

Marcus. O gentem vita, ingenio et arte maximam, vnde istheccine lumina consurgunt! Sed que nobis illinc noua refers?

Codrus. Nihil quam antiquum melius.

Marcus. Hinc sat fauste res geruntur vobiscum. Profecto sane loqueris. Sed optima, ceu sentio, gens est et terra pinguis, que ne- parum segete, cereali pabulo frumentisque frugi est et pecude plerisque aliis rerum copiis. Quid amplius demum?

Neque paruo litterarum coruscat iubare atque nitore sophorum.

Codrus. Ita, habemus bona pascua et multos homines doctos.

Marcus. E quorum te collegio non hereo. At quod ille gentis sis, nec me fefellit spes mea.

Codrus. Imo, ego sum Prutenus, qui sunt gens libera et fortis, et multo tempore rexi pueros ibidem.

Marcus. Reuera te digno viro dignum est negotium eoque semper dignum est magisterium.

Sed quid illic artium docueris, profare.

Codrus. Grammaticam magistri Alexandri de Villa Dei.

Marcus. Sane, hec est recensitu non minima.

Codrus. Bene dicitis. Est multum subtilis, magna et vtilis.

Marcus. Recte, vt ferme neque melior, si non prolixior quam conuenit. Quot annis ipsam legeris, effare.

Codrus. Viginti vnum annos.

Marcus. Viginti vnum certe?

Codrus. Ita, et maius tempus.

Marcus. Hoho, longum euum, longum magisterium nec abruptior conatus nec fructus est exilior nec est frustratior profectus. Hei, quot educaueris eo cursu iuuenes delibutos, quot moratos bene pueros, quot etiam probos viros!

Codrus. Ita, per gratiam dei sic feci.

Marcus. Honestum quippe neque paruum fertile tempus, quo bonis artibus et disciplinis indulgetur \<12v\> opera, maxime, vbi tantus doctrinandi feruor taleque viget otium. Nullum enim vt honestius sic amenius quam litterarum extat otium.

Codrus. Magnus labor est et cum multa pena labor doctrine est.

Marcus. Verum ais, si non intellectu fuerit consparsus. Dulcescit autem liquido, dum suus moderator salem norit immiscere. At quoque quantumuis epulum dulcescat, si non lingua sana iudicet gustetque, nihil vel parum est, quod oblectet. Opere pretium est doctorem et primum sapere, anteaquam delectabiliter et probate possit quempiam instruere. Sed quid heccine tibi persuasum ire velim, dum non velim in siluas ligna ferre vide ri egomet vel eiusmodi negotii doctum erudire. Miror equidem ipsemet at quoque, ceu equum est, non satis, qua in re tuas modo doctrinatorias missas feceris sedes. Quod haud iniuria mirar! me commemoro, dum

regendi propemodum dulceat amor, vt absistere posse impossibile pene mihi videor.

Codrus. Certe hoc verum est, quia adhuc iterum intendo.

Marcus. Quid igitur isthuc queris? Amiserisne quippiam, quod te inuenturum credas magnum forsan? Et quid arduum est, quod te patriam aeraque mutare coegit? Nam nec mediocriter graue est senem diuersas patrias perlustrare.

Codrus. Id feci causa studendi.

Marcus. Num non satis studuisti, qui tantillo docueris euo, quandoquidem qui docet alium, ne parum se hic instruit? Vtique satius scies satis ac satis eruditus. Facile tibi scientie satis est ad beatam agendam vitam, si, quod scieris, bene fruaris. Scis ehim: summi scientes crebrenumero sunt summi imprudentes. Ad prudentiam senium habes, quod ornaueris proculdubio per riculis probatissimis. Ad scientiam longum docendi gesseris officium, quod ne parum te scientem fecerit euasisse. Itaque parui est, quantum scieris, magni vero et

plurimi, quamdiu vixeris. Summum tamen est scientia et maximum ad beate viuendum medium.

Codrus. Ego satis scirem ad seruiendum deo.

Marcus. Num non satis hoccine? Potes alio melius quam ad isthoccine te scientem magis exoptare?

Codrus. Possum non bene.

Marcus. Ergo non potes. At si quo alio id petas, die, quid illud?

Codrus. Ad docendum scholares.

Marcus. Id desine. Scistine \<13r \> semper magis, quos docuisti, pueris?

Codrus. Quid iam erit, deberent discipuli plus scire quam ego?

Marcus. Esto, illis pluscule scisti. Qui ergo scire magis anhelas?

Codrus. Quia, quamuis grammaticam bene scio, non tamen loicam.

Marcus. Profecto neque parua res isthoccine, grammaticam bene nosse, que tamquam mare magnum est, quod terminis contineri nequit. Tuos igitur docebis logicen? Ad quid, probe?

Codrus. Non vt illam scholares docere possim, sed quod possim arguere.

Marcus. Non arguis delinquentes tuos quotidie?

Codrus. Non, sic non!

Marcus. Qui tum velis?

Codrus. Vt sciam disputare.

Marcus. Isthoccine nostin?

Codrus. Ita, grammaticaliter scio disputare, sed non logicaliter.

Marcus. Optime. Quibuscum tibi conuenit disputare? Cum discipulis tuis?

Codrus. Non, sed cum magistris.

Marcus. Cum magistris? Quare?

Codrus. Quia veniunt frequenter ad villam nostram et volunt mecum disputare in scholis et confundere, sed expedire bene scio eos in grammatica. Tunc ducunt me ad loicam et ibi mecum male stat currus. Et tunc faciunt de Gallico Latinum et credunt mei discipuli, quasi ita esset, sicut pueri cito credunt clamatoribus, tamquam multum sciant. Et sic patior multa damna, sic quod vix me ammodo possum questuare cum docendo scholares, quia mutant omni die grammaticam cum pocaria sua, quod vix manet grammatica nostra.

Marcus. Ergo propriam habes tute. A quibus illam didiceris, ai.

Codrus. A magistris meis.

Marcus. Illam mutant? Recte, quandoquidem tenuis admodum est, quod nec verbum verbo cohereat nec proprium quippiam vel aptum vel integrum in ipsa siet verbum. Quocirca non detestor a doctis eam reformarier.

Codrus. Vultis vos reformare ipsam?

Marcus. Non ego, sed alii quoque. Et si voles ita, reformabunt otius quam speras, etiam si tibi, vt est apud Maronem nostrum, rumpantur ilia. Sed accipion, quid cum pocaria velis?

Codrus. Poetriam volo, que non est aliud quam vna tota pocaria.

Marcus. Et tua pocaria est, non nostra poetica, que et vere grammatices origo et mater est Quintiliano, Donato, Seruio, Pristiano non falsis testibus. Vnde Latinam dictionem ortam credis, si non ab oratoria poeticaque vim et naturam sumpserit, que a Greco fonte liquidum est scaturier. Videsne, quod omnes apud Latine dictionis priscos auctores id pro ratione est, quod omnem verbi naturam \<13v\> et significationem, at quoque omnem verborum iuncturam principis poetarum Virgilii ac comedorum excellentissimi Therentii Affri et diuini illius eloquentie fontis preclarissimi nostri Ciceronis, relique vetustatis etiam exemplis confirmant tanquam rationibus firmissimis quidem, quorum preceptis, vt verum loquar, omnem latinitatem constare palam est? At probe, tu illam pocariam ais, que si nunquam fuisset, nunquam tibi panis questus docendo fuisset. Nam quopacto filia vterere, si nunquam mater extitisset? Sed quia tuis magistris, quam attingere non potuere, poetica non sapuit, ideo te sua potius pocaria, non grammatica docuere, in qua nihil ferme magis quam tota pene barbaries. Num tua poteris tute sola nulla duce reliqua bibliam, quam legis quoti di e, intelligere? Inquies forte: ad id commenta sunt. Quid nonne melius vtiliusque, si ad vnguem, vt aiunt, sine commentis, quod in dies lectitas, intelligeres? Eam tibi nostra viam pararet prestaretque poetica. Sed crescunt quotidie ad inmensum pene, proh dolor, commenta, vt nemo recte intelligat, quid sacre velini littere. At tam sunt ineptiis ipsa plena, horret animis, vt dicere satis nemo sufficiat. Itaque recte credo, cum legentem te quippiam intelligere putes, hoc docendo sepenumero commentum facias, quod neque rarius apud alios tui similes arbitror obtingere. Sunt item vt multe glose ita commenta multa, interdum etiam longe plura et ita errores etiam plurimi neque pauciores sepius, vbi Veritas queritur, falsitates. Fiunt item quotidie tot commenta, quot vani litterarum succrescunt interpretes, qui comminisci rectius quam interpretari nouerint, a quibus commentarea accommodas, a quibus ineptias illas, quas

Mammetractum vocari volunt, ad manum tibi venisse letus es. O tractum illum vberem vtilemque, quo fel magis quam mei trahis, quo saniem magis quam lac sugis! Perge altius, aduerte, qui fuerint, quos Lactantius Firmianus primos theologos iudicarit libro diuinarum institutionum quinto. Num non poetas illic quos ante philosophos et primos sapientes commemorai? Et item num non primi scriptores poete fuerint, qui omnia carminibus, anteaquam solutum orationis genus inuentum esset, scripta cecinerint? Quid? Nonne primum

carmi\<14r\>\^nibus oracula vaticina et Sibyllina et prophetarum data fuere? Num non prophetarum monarcha rex Dauid lyrico carmine psalmos suos cecinit? Testis est venerabilis Beda presbyter in opere suo de arte metrica, qui ipse etiam tractatum nonnullum scripserit de

scematibus, tropis et figuris, quibus nomen inscribens sacrarum litterarum claues voluit appellari. Tam sunt sacre littere poetice rhetoriceque dulcedinis plene, vt eas intelligere sine harum rerum peritia piene possit nemo. An non philosophi et Grecie sapientes grammaticam nouerunt, qui poetice pariter et rhetorice precepta Latinis tradidere? An diuinus Plato nosterque Arestoteles ceterique alii poeticam oratoriamque, in quibus scripserunt, ignorarunt? Tu quoque vis, Homerus Grecus, Virgilius Latinus poetarum poetaurm maximi, Demostenes Atheniensis, Marcus Cicero apud Romanos eloquentie fecundissimi fontes grammaticam Latinasque nescierint litteras, quasi preter has grammatica prorsus haberi poterit, vnde tamen radicem trahit. Sed id transeo. Die, quid splendoris, quid suauitatis quidue grauitatis atque etiam modestie Latinus sermo sine his clarissimis artibus, quas mancas estimas et inanes, haberet, si non eas totas redoleret. Die quoque, si non grammatici fuerint, qui primum imperatorias leges tam elegantissima dictione scriptas sanxere, quas sine humanitatis studio potes intelligere, probe, quod ita possibile pene arbitror atque te non alatum ad astra volando conscendere. Num etiam Latini non fuerint, qui sacros canones condidere, patres sancti? Quos iam pretereo omnes. Venio iam ad humilimum doctorem Jhesum Marie filium. Quero, si loqui Latine non nouerit, si grammaticam non habuerit, cuius euangelia vniuersus orbis audiens intelligit, qui apostolis suis omnia linguarum genera per spiritum sanctum donauit? An hic poeta non fuerit, cuius doctrina parabolis tota exuberat, an orare nescierit, cuius senno ad commouendum audientes ad inmensum vsque erat vehementissimus? Etsi humilimo dicendi caractere sint conscripta euangelia, vt ab vniuersis, vt sunt summe nobis necessaria, plane caperentur, nequis tamen semper sine poetice rhetoriceque obsequio sensum

ubique eorum profundare. \<14v\> Quid de sanctorum apostolorum canonicis sentis? Num ineleganter scripserint? Quid de gentium doctore sancto Paulo? Num grammaticam nescierit, cuius epistulas ex tuis amfractis litteris sane intelliges nunquam? Ille orare an ignorauerit, cuius epistule totam pene redolent oratoriam vel rhetorici argumenti locos excludunt nullos? Quis sane vnquam earum potuit profundare intellectum? Descende propius ad nostra secula. Quis sit, aduerte, beatus Gregorius, qui super libros beati Iob prophete moralia scripserit. Hunc tuis litteris accipis probe? Ho, quantum? Perge tu modo ad beatum Augustinum. Aduerte, an nouem priores libros de ciuitate dei sine poetica possis intelligere, qui palam confitetur sine eius ministerio sacras litteras plane accipere posse impossibile. Vide, inquam, quis beatus Cyprianus in epistolari suo fuerit, quis diuus Hieronymus, quem in primis dicerem, in suo fulminauerit, quem vnquam etiam sane intelliges, profecto nunquam in minima etiam eius oratione. Hicne Virgilium Tulliumque diuino pene ingenio non commendat? Dic, probe, intelligis recte hymnos Aurelii Cypriani, Aurelii Prudentii, Lactantii Firmiani, Fulgentii beatique Ambrosii, quos omnes sancta ecclesia quotidie in diuinis concinit laudibus alternis quidem choris? Sine vetustissime poetarum oratorumque grammatices obsequio quod recte facis, atque asinus inter lyram chorumque internoscit. Desine, probe mi, maledicere, qui non didiceris bene loqui, vel saltem blasphemare missum face. Si poeticam non amas, non pocariam tamen iniuria voces. Que si nunquam te offenderit, quid minus ei debes, quam vt ipsi conuicieris minus. Non eructa, non euome fel tuum. Non exclama passiones tuas, cum veris grammaticis par esse non poteris. Si tu Latine loqui recte non sciueris, tuis discipulis ediscere non inuide, non dissuade, non inhibe tandem. Ob tuum dumtaxat questum, quem non iniuria minui opus est, clarissime adolescentium tante multitudini recte latinitatis disciplinam num iure prohibebis? Conticesce, miser! Et nisi inuitatus istuc hospes introisses, quam te acerbe, per immortales, accepissem nec impune quidem in nostram poeticam iniuriatus esses. Arrexissem egomet, vt aiunt, aures, acuissem in te dentes vnguesque laceros et, si fas est, cornubus te petiissem. Et si ego ad \<15r\> id minus suffecerim, ad concertationem tecum maiores concitassem tamen. Extulissem ad astra vocem.commouissem celos sese diuisum ire, descensurum summum deum, vt inquiunt, Iouem auditurum causam, conuocassem superos pro tribunali in senatus decretum conscensuros, constituissem illic omnes latinitatis probatos preceptores, patronos meos, conuenissem quoque te tanto coram auditorio tam grauissimarum iniuriarum et infandissimi facinoris, quod in nostram poeticam nostratiumque Latinum commiseris, dedisses pro condigno penas. Sed nunc potius fortunate huic tue, vt ferunt, höre gaudeas quam benemeritis tuis. Et si docere ceterum grammaticam contendis, miser, disce primum sane tumque pro instituto perge aliosque recte doce. Verum non iniuria factum arbitrare tuum docendi questum ante oculos minui quotidie, quandoquidem modo tuis palam fit discipulis, quod, etsi re ipsa verum semper, patulum semper fuerit, videri tamen ab vniuersis antehac non potuit, nam ceci erant fere omnes, qui grammaticen vel docere vel ediscere conabantur, te ignauum totum, te ignarum penitus, id polliceri aliis, quod dare non poteris, id docere velie, quod recte didiceris nunquam. Itaque tecum eque sit atque cum manuartificibus, qui aliquando certa arte crediti sericas vestes iam stragulatas, iam acupictas consuerunt, modo vilissimis pannis, imo linteo vix crediti sunt consuere. Id tamen non per omnia simile intelligas, nam latinitati nostre nihil potest deperire, sed medianica opinione homini mutabili maxime nunc efferuntur, nunc nouis semper deprimuntur adinuentionibus. Nostra crescit semper, allicit, oblectat semper, ilia senescunt semper, vilescunt, quo longius perstant, semper. Qua in re totis viribus hanc quere, que marcescit nunquam, viret floretque semper, grammaticam nostram, qua omnibus incommodis tuis, que conqueris, precludes, probe, viam. Sed intellige tute verba sanius, vt ab amico, non ab emulo, interpretare sanius, cape tamquam ab amico profecta studeque, recte valeas.

Codrus. Capiatis me bene. Intelligatis, quod sine malo dixi illud, quia sic communiter alii dicunt neque ego vnquam tale Latinum audiui. Audiui sepe, quod loquendum est vt plures, sapiendum est vt pauci.

Marcus. Et tu miser vt pauci docti loqueris, \<15v\> vt ignari infiniti pene sapis. Scisne, stultorum infinitus, ai, est numerus, qui se prudentes iactant omnes? Pulchrum tibi, horum sis vnus?

Codrus. Si non multum doctus, loquor tamen sicut communes et quod omnes intelligunt me.

Marcus. Sic lupus, vt eum lupi, sic asinus, vt eum asini, sic balbus, vt eum balbi, nec iccirco dicis melius.

Codrus. Loquor male, quando sicut alii omnes?

Marcus. O doctum grammatico rum vulgus, quam beatum est, cum sese audiant, sese intelligant asini.

Codrus. Si non tam docte dicimus, tamen vsitate exprimimus conceptus. Non scitis. Artem discamus, vsum vero teneamus.

Marcus. Eque satis. Artem discito eiusque vsum tene, non abusum vulgi sectare. Et si male fecerint, male dixerint omnes, non vsum abusum nosce tute. Bonis rectisque vtere, probe mi, non abutere. Tuos propediem veris vsuros artibus certum habe, qui te iam ridere, iam floccifacere, iam contemnere occipiunt, demum maledicturi tibi, quin ad nostratium te instituas.

Codrus. Deberem dediscere, que scio. Esset mihi multum difficile et noua addiscere, quam

colla canum veterum nequeunt attingere lora.

Marcus. Igitur vt es, sic mane.

Codrus. Non, intendo plus scire. Credo, quod, si loicus essem, satis scirem contra tribulatores aut quod essem ad minus graduatus, tunc non auderent ita bene.

Marcus. Agedum, probe mi, vt satis tibi sapis. Ad dialectica quiescas aspirare. Perge doctoratus insigniis potiri, vti doctrinis siet tuis auctoritas. Quod vt fiat, ego tibi ecce adsum adiumento.

Codrus. Possem etiam bene sine addiscendo amplius fieri doctor?

Marcus. Optime, quandoquidem tantisper grammaticen docueris. Qui non doctor promoueri iure merearis?

Codrus. Pro ilio darem centum coronas aureas.

Marcus. Atque dignus emulator afficis. Sed id paucioribus assequi poteris impensis et recte mereris. Bartolum inuita tute. Ille, si volet, te promotum potest efficere. Ego sodes, ego ipsum orabo. Tu deprecare instaque vehementer. Nostris acquiescet precibus tandem leuique adepturus concupita.

Codrus. Illum rogabo, qui me introduxit hic. Eum bene nosco. Est ille magister?

Marcus. Eximius enimuero et qui ceteris facundia et arte prestai et auctoritate.

Codrus. Propter pium deum, quid dicitis? Quod non feci sibi honorem!

Marcus. Illud nihil egre ferre solet. Non gloriam ardet, vt metuis. Si offenderis, facile animum reconsilias. Leue gratiam \<16r\> eius inis. Si leditur, vt liber est, ignoscit non difficili. Tu modo, si lubet, insta. Ego tibi et ad manum presto.

Codrus. Sim contentus. Faciamus ita.

Marcus. Ordire primum tute. Ego tuas ad preces mox astabo.

CODRVS AD BARTOLVM.

Saluete, magister venerande. Sancte deus, magna mea culpa est, quod non feci vobis reuerentiam. Ignoraui, quod essetis magister.

Bartolus. Id tibi nihil vitio, mihi potius, quandoquidem is esse, quem se gerit, extimatur quisquis. Itaque ne raro quidem sit vel simulata vel ignota facie quam cautos etiam decipier. At probe, nonnihil gestas animo, cornicio. Quid siet, ai.

Codrus. Rogarem vos libenter, reuerende magister, si bene auderem.

Bartolus. Quid rogatu tam sit absonum, quod non ausis? Nil verere. Cedo tutius nec deprecatio difficilis admodum vlla est, quin vel auditu vel abdictu digna sit.

Die, quid voles vel me facturum concupis, nec audieris vnquam plerumque numero itidem fieri. Si, quod expetis, non obtines, nihil est, quod perdas. Si verbi quippiam transit irritum, nihil est incommodi. Omnium enim rerum datu promptissima vel amissu minima sunt verba quidem. Horum mercatura facilima est, horum, vt aeris, minor semper defectus est.

Codrus. Salua pace, magister venerabilis. Ego peto magistrali.

Bartolus. Qua in facultate?

Codrus. In grammatica.

Bartolus. Optime petis, dum te merito consequi possis.

Codrus. Hoc spero diuino mihi opitulante suffragio.

Bartolus. Sed grammaticam absolute gnoscis?

Codrus. Non solum scio ipsam, etiam alias scientias.

Bartolus. Reuera, conuenit bene, prosit melius.

Codrus. Ia, quot noctes studui!

Bartolus. Insomnes illas, care, gesseris?

Codrus. Ita, feci etiam plures regulas valde vtiles pro pueris ad proficiendum.

Bartolus. Res isthec non parua est, sed dignus es potiri laurea.

Codrus. Ita spero per dei gratiam, quia multi facti sunt doctores, qui non fecerunt minimam partem laborum meorum.

Bartolus. Tametsi magnus crebro labor siet, non eque tamen frugi est.

Codrus. Fructuosus mihi semper erat.

Bartolus. Si tibi, an aliis?

Codrus. Ita, valde profecerunt mei scholares.

Bartolus. Bene fidus ipse tibi testis es, quem nemo gnoscit melius quam tutemet. Verum enimuero recte ais. Propemodum laus cara est, \<16v\> quam sibi dedicat quisquis, tametsi non admodum honesta quam cupita. Nec sepe verius quam proprium cuiusque testimonium, licet nec eque gratum siet. Interdum vero quidam satius alterius quam propriis in rebus ipsi iudicant. Sed non minimam iudicii partem obtinet, quem conticentem probant omnes, neque tibi paruum tamen proprio, sed aliorum testimonio probari pretiosum sentio, vbi tui nemo est fretus preconio. Ignosco, ipsi tibi carus sis, dum quam tibi carior sis nemini.

MARCVS INTERRVMPIT.

Hei, quam longe tenes hunccine cassum spe suspensum vana. Breuioribus rem perfice celerque institutum nunc obi eum tu apte precesque admitte suas nec ardentem eius animum retunde.

Bartolus. Nil infitior tamen. Quid ais, amice?

Marcus. Suspendis hunccine spe vanum.

Bartolus. Non facio.

Marcus. Facis, per pol, si viuo. Grauiorem te sensim factum is, videon?

Bartolus. Nihil me grauiorem vspiam. Recusem nunquid, anteaquam roget? Ipse petat. Egon audiam?

Marcus. Scio minus, quin audies. Exaudias vtinam, velim.

Bartolus. Id perinde capio modo.

Marcus. Equius ergo, hercule, ais atque cepi.

Bartolus. Noscit litteras?

Marcus. Noscit.

Bartolus. Quas sodes?

Marcus. Des aurem, patrias quas vltra nouit nullas.

Bartolus. Igitur, vt satis, vernaculam?

Marcus. Nec recte sciscat, opinor.

Bartolus. Qui reris isthuc?

Marcus. Habet enim vix Latina verba, decem quidem, quibus conceptus eloqui putat

omnes. Tam Latini diues est, vt in toto pene domicilio suo nihil splendentis suppellectilis, nihil clangentis erit, sed vncorum genus turpe solum, locuples tamen. Ne parum ipse sibi, atque solent, opinione sua nec inglorius sibi. Ea mente eisque moribus est, si diuino, ceu ferunt, oraculo desuper acciperet molarem celitus casurum non nisi in caput prudentissimi, ipse sibi pauidus omnino in antra rupium profunde se reciperet, ne perderetur, vt aiunt, prudens, hehum.

Bartolus. Id vbi Latini didicit?

Marcus. In coquina, ceu sit, apud coquos forte.

Bartolus. Credis?

Marcus. Etiam, quandoquidem Latinum inter eius et Marcolphi nostri refert parum, sed, vt verum fatear, ignauus est totus. Te quod audisse satis non hereo. At ista dicta satis susurro. Nunc, suspectos ne nos habeat, \<17r\> loquamur palam. Vt est iners nimis, sie iam locus sit aeeipere ipsum. Tu modo nihil te difficilem gere et quod te petimus, absolue leuius. Ipsum suseipito. Vir est, qui nec insane doctus singulares callet litteras, vt dixi, peculio quoque non

medioeriter abundans.

Bartolus. Doctus est? Hoho, etiam diues?

Marcus. Etiam, proinde atque audiueris extemplo. Qua in re nobis moriger esto tute.

Bartolus. Hei, ego mediusfidius, sin audis, ego faxim etiam magis quam licet forte.

Marcus. Quam licet? Nos credis petituros abs te quippiam, quod deceat minus? Absit, non amentes sumus.

Bartolus. Quis seit, quis tutus qui dem?

Marcus. Tute.

Bartolus. Nunquid ego?

Marcus. Scies erisque certus. Cede dextram. Dabo fidem iure iurando quidem, ita sit. Est enim opido gratus, liberalis admodum, quod beneficii nihil immune sibi facies. Etenim quo quis magis officiorum gratus est, eo auctioribus dignior est, scistin? Eam quidem vim gratitudo habet recipientis, vt, quo maior fuerit, magis benefici animum vincit trahitque ad accumulatius officium.

Bartolus. Id potest.

Marcus. Potest.

Bartolus. Ad hec explenda officia queruntur opes, animus, virtus quoque.

Marcus. His, ni fallor, gaudet probus.

Bartolus. Triumphat ere diues?

Marcus. Etiam, magis atque sapis.

Bartolus. Atque sapio? Die, vnde miser illo.

Marcus. Ex regendi officio. Gymnasiarcha senex

etenim diu fuit. Qua ex re fac alacer, quod petimus. lube tute, quantum voles. Explebit omnia. Faxis? Audi, mi probe.

Codrus. Ita, et non volo respicere modicum.

Marcus. Euge, dixerim tibi egon? Repente sis ei moriger. Satage, mi here. Sat prodige se impendet contra acturus gratias.

Bartolus. Gratus est, ais?

Marcus. Num non audisti satis hoccine? Perge. Bene vortant superi et ad vota sint propitii nobis quoque. Accepto. Quid optas, cedo, probe vir?

Codrus. Nisi magisterium grammatice.

Bartolus. Tam leuifacis hoccine? Sat esset quidem humilius gradu. Paulatim namque sursum scanditur et per media ad summum conscenditur. At credo tamen tuas fortasse litteras insigniis fore doctoratus dignas nec siccine fas est quem posse sublimarier.

Codrus. Reuerende magister, teneatis. Ibi sunt tres floreni, et faciatis melius.

Bartolus. Auro vel argento nullus rite gaudet magisterio.

Codrus. Non, ego facio bono corde. Ego rogo, accipiatis pro bono.

Bartolus. Quis id malo faceret, quis egre quoque acciperet? Nemo male fert officium donantis. Euge, bene grato me donasti munere. Diis et tibi gratias habeo.

\<17v\> Conabor, aliquando vices ego tibi refundam.

Codrus. Hoc bene scio. Sed ecce duo scuta aurea pro istis bonis sodalibus.

Marcus. Propemodum tibi gratamur et quam possumus, qui sollerter admodum et probe, ne quid magis, noris agere. Requirentem nos tui parem nec comperimus vsque adeo. O legalem et prodigum satis hominem, o gratum et vrbanum, Bartole, largitorem. Num recusare sibi quippiam, liberalis sit animi? Annue iamiam non modo, vir prestans, etiam dispone et impigre quidem concede, ne omnino ipse voti immunis vane speratum fleat.

Bartolus. Ego presto sodes. Quod iure decet, satagam, nec minus quam recte valeo. Iam profecto quam tibi bene volumus, optamus etiam. Audis, Codre mi, precare tutemet. Num ego non impendam officium?

Codrus. Grandes merces. Sed peto, magister reuerende, quod sim baccalarius in grammatica.

Bartolus. Iuste modo petis et pro nostra facultate possibiliter etiamque honeste. At id abdicere tibi non modo non possumus, sed et non volumus quidem.

Codrus. Hoc spero, quia nolo optare impossibile.

Bartolus. Ho, recte id edisseris. Ad impossibile obligatur nemo siquidem. Sic petere conuenit, vt et iustum et honestum sit pro virili explebile. Sed insignia petis examine misso non iniuria. Humum te prouolue genuflexo, promouearis.

Codrus. In dei nomine.

Bartolus. Et quam modo susceptum is lauream, nobis iure iurando polliceris iteraturum te nunquam at quod anno primo non edas commentaria.

Codrus. Ita, libenter.

Bartolus. Ac quod tuarum partium est in hac re, id faxis tute?

Codrus. Ita.

Bartolus. Itidem sacramento firmas vouesque?

Codrus. Sic me iuuet Ihesus.

Bartolus. Ego auctoritate, qua fungor in parte, te Codrum Flegetontis, Cocciti, Acherontis Lethesque rore conspergo, baptiso, stygeo balsamo caput inungo Proserpine te claritate illustrante. Plutonica te vis plenius infundat, in cuius te nomine creo simul et sacrosancte grammatices baccalarium hic et vbilibet gentium pronuntio in virtute solius aut trini iudicis Eaci, Minois et Rodomanci, qui te Cerberi, Eumenidum Harpiarumque benignitati tam insegne semper quam studiose recommittant. Tu modo vade et cum hac tua promotione ac vt equum est, vale et propitios habe superos ad domum reduces nosque longe secus valituros dii faxint.

Codrus. Gran\<18r\>dis merces sit vobis. Iam ire possum?

Bartolus. Commeatum habes et vt abeas, do copiam. Sed cautum habe, quominus infauste te

accingas itineri. Fit enim sepenumero viatorem pati periculum etiam, vbi minimum sperarit.

Codrus. Imminent mihi pericula nunc magis quam ante?

Bartolus. Etiam, quoniamquidem quo maior sors aspirauerit, graue magis minax est infortunium, nouistin? Credisne tue lauree magnitudini grauem molem adesse ruine?

Codrus. Hoc bene credo, quia quanto gradus altior, tanto est casus grauior.

Bartolus. Hehum, argute loqueris.

Codrus. Vbi bene possem hec sustinere et quando?

Bartolus. Ne queras, probe, vbi quandoue. Non augur sum, diuinare nequeo. Heccine fortune sunt, que stabilis est nuspiam fixaque nunquam. Non ad sortem viuito, sed precautum habe. Vbiuis mali quippiam insperatum possit accidere. Dum enim securos magis nos opinamur,

crebrenumero accedit insperatior hora, et vbi minus pertimuimus, grauioribus ferimur incommodis.

Codrus. Hoc bene concedo. Deus custodiat nos et conducat me per viam.

Bartolus. Saluus sis et vade.

Codrus. Ego vado.

Bartolus. Apagito iterumque vade sospes.

Codrus. Ad deum vos. Ego vado, vos valete.

Bartolus. Et tu iterum vale ceu valuisti ac qui aliouersum te valere concupiunt, iugi valeant.

VBI DESCENDERIT CODRVS, CLAMITATVR: AD SOLEAS BEANVM. PROTINVS STVDENTES IN EVM CONSILIVNT.

Antiquum et rudem auritum hunccine bipedem! Vbi vsque adeo sub lustris hic delituit, sub latebris perstertuit? Fii, fii, fetet, fii, fii, fetet hiccine ac hircus, tropicus vt dromo progrediens, cornutus atque hircoceruus, iubatus vt caper. Fii, fii, peditue ceu Crema senex pregnans. Hei, tolle hune, toile hune altius, appelle hunccine soleis alacrius. Extemplo, extemplo, ocius, ocius, afferto fortius.

Codrus. Quid iam vultis?

Studentes. Ad soleas isthunccine non licet.

Codrus. Hoc faciatis, qui merentur. Ego non sum beanus.

Studentes. Hei, altius leuato.

Codrus. Amore dei, quid iam erit? Cessetis, dimittatis me.

Studentes. Hei, hunccine aduehito celerius beanum.

Codrus. Houoii, quid modo? Sinatis, hem, sinatis. Sum baccularius in grammatica et bene solui promotionem meam.

Studentes. Euge, coronatum \<18v\> asellum bipedem. Obiice pedes, euax, aduehe occursans

acrius.

Codrus. Oue, oue, houe! Propter amorem dei audiatis.

Studentes. Vih, vlulantem atque lupum nunc audiemus. Ei, promptius adducito.

Codrus. Quid feci vobis, vos nequam? Diabolus confundat vos omnes.

Studentes. Ac iterum, ei, altius afferto, extrude tibias calcesque fortius.

Codrus. Ouoii, ouoii, houoii, quid facio vobis, vos mali nequam?

Studentes. O centennum vagientem modo puerum grandem. Eia, lemus ipsum, quoad consilescat, cunctim virtuose tenus.

Codrus. Proh omnes vos nequam et fatuos! Me puerum! Ego pater vester bene omnium essem.

Studentes. Ho ho, ne patrem quidem, hunc grandeuum aduehemus soleis. Eia, tertio, dii secundent. Numero deus impare gaudet. Quin ita, nihil nostri perfectum erit officii. Ei, altius, altius hunccine ne parum emeritum calcibus impellite, vt ad mentem demum vexatus veniat ac quis ipse siet, passim agnoscat, vt ne philosophum se insuper, qui patientiam profiteri non potuit, contendat. Itidem ipsum valere missum faciamus.

CODRVS ASSOLEATVS PRIMVM APVD SE LAMENTATVR, HINC AD BALDVM.

O miserimum, o desolatum et infortunatum me hominem, quod dimisi scholam meam et in hanc speluncam latronum veni tam misere proditus. Dedi magistro Bartolo et sociis suis, propter quod essem baccalarius, quasi omnes pecunias meas et nunc, quando promotus sum, isti iniqui diaboli me ita valde percusserunt et cum pedibus suis truserunt et omnia opprobria intulerunt mihi, quod infernus glutiat eos tam malos spurios, fures et falsos traditores. O bone deus, quid faciam? Quomodo factum est mihi? Possunt esse tot mala mihi, vbi quod non promerui? Nunc, quando creatus sum, ita sum perturbatus ab illis trufatoribus, quod quasi cor meum crematur. Sed nonne nunc ego video Baldum? Ego volo sibi dicere, vbi est fides, quod ipse non iuuit me statim. O Balde, Balde, quomodo?

Baldus. Quomodo?

Codrus. Quomodo? Ignoras, quomodo?

Baldus. Etiam, per poi, ego nescius. Quid siet, ai.

Codrus. Quid sit, hoc non noscis? Nescis, qualiter sum expeditus?

Baldus. Expeditus, probe? Quis isthoc?

Codrus. Ia, quis hoc? Quod cum illis confundaris, qui illud fecerunt, non est adhuc satis mihi graue, nisi quod trufas tuas superaddas et crucem cruci. Maledicat te simul cum eis diabolus. \<19r\>

Baldus. Quid itidem, care mi, blasphemas? Obiurgari coniurareque missum face. Egon vsque adeo semper tibi fidus? Cur mihi falsum impingis? Siste, velim, quin ne satis precer.

Codrus. Eheu, quod video te, quod sic crucias me.

Baldus. Insanis an contabescis, probe? Mitigare pusillum. Qui sic furis, homone vel amens es? Inuitasti furias forsan vel execrabilis te Megera vel Tesiphone acceperit male? Sed quid mihi stomachare? O scires, quot tibi malis, ne continge rent, retinaculo fui, bilem quam ociter obtunderes, cessares fel tuum prouomere, iniuriarum nihil mihi imputares. Verum, quod perpessus es malum, humanum crede. Pertulere te natu clariores ne raro quidem immaniora quibusque tu te ferre potes minus.

Codrus. Sustine tu illa. Quasi mortuus fui.

Baldus. Proh superum inferumque fidem. Quid ais? Execrentur a diis tartareis, mandentur tergemino Cerbero lacerandi, si non Plutone deuorandi.

Codrus. Sunt ille maledictiones, quas iam dicitis?

Baldus. Ho, grauissime quidem adeoque, ne possent esse molestiores vnquam viuentibus. Sed proh improbe factum. Sic solent miseri duce nullo. Si quid probitatis affuisset, non temptassent impii. Scis, vt apud ipsos pietas nulla est. Sic cuncta gerunt impie.

Codrus. Ia, satis pulchra predicitis mihi. Sunt ipsi homines? Sunt silvestres porci et apri. Tamquam vellent me lacerare, sic habuerunt me et truserunt tamquam arietes et clamauerunt vt lupi infernales.

Baldus. O nouisset quispiam, id mali qui fecerint. In finem tamen impune non euaderent, si modo non darent penas. Habent tamen in nonnullos iuris quippiam, quorum tute gregem nunc excesseris.

Codrus. Deberent ergo tractare me ita?

Baldus. Id factum puta.

Codrus. Hoc quomodo non putarem? Fecerunt tamen maledicti.

Baldus. Hei, quid vis, quid vlcisci cupis? Fregere tibi membrorum quippiam vel collum amiseris?

Codrus. Non, accusabo tamen eos coram magistro.

Baldus. Caue, ne id quidem, quin isthoc machinari desistis, te grauius anxiusque precipites. Molestiori in te quoque corruent congressu minusque impunem te releuabunt.

Codrus. Ideo coram iudice et scabinatu iure et legibus eos conueniam nec sic debent euade re manus.

Baldus. Id mitte sodes, quin insanias. Cassum quoque emoliris, longe minus referes

illinc, nulli quandoquidem studentium libertas auctoritati subiacet pretorum, \<19v\> nulli tribunatus vel principum vel etiam pontificum censure. Nihil tibi et illis maxime liberis. Fac, caue sis, nisi recalcitrare stimulis iuuet vel incendium sopire flatibus vel bombis mutefacere tonitrua vel faucibus tuis voragines circumhiare stygeas. Raucescit equidem ne pa rum, qui spirantem lupum mane in fabula conspectat obuius, et se decipit satis, qui verbum arma credit vincere. Hie, priusquam sentiat, pessum stratus iacet. Satius enimuero est caute tacere, quam reclamatione seuius in se vocare bellum.

Codrus. Sunt illi studentes? Sunt diaboli, sunt canes infernales.

Baldus. Siccine sentis recte. At tamen te voles obiicere illis? Hei, vanum machinaris. Conuicia desiste perloqui atrumque fel euomere oculisque fulmina emittere. Mitisce gratior mitiorque.

Codrus. Debeo ad hoc ridere?

Baldus. Quid, si fleas lugeasue, prodest? Obiurgare rudis et ignaue. Quid nancisci debeas, experis. Scisti tu, qui ritus sint studentium vel quid eos non deceat? Obmutesce, furcifer, qui tuam iugi crucem feras vnus, et tedia loqui desine. Vetustissimam enimuero hanc sibi legem a primoribus gaudent traditam et quidem a maioribus legitime institutam, qua perfreti non modo possunt, simul etiam stolidas beanorum contorquere debent ignauias, vt ne inertes ad hec litterarum suauissima confluant gymnasia et ad amenissima indigne contubernia.

Codrus. Hoc bene volo. Tamen si beanus essem, non sic valde dolerem.

Baldus. Litteris et plumbo isthoccine docuisses. Quod si itidem certos eos reddidisses, abiisses impunus.

Codrus. Vos tamen interfuistis, quando fiebam baccalarius.

Baldus. O neophyta coronate Codre. Quid, si mihi palam, illos latuit, te potuit saluare? Si vel sigillo vel legali quopiam probasses testimonio, mihi crede, temere minus in te corruissent.

Codrus. Cur hoc non dixistis mihi?

Baldus. Tua res est. Prouidisses tutemet.

Codrus. Verum est. Sed sera nimis in fundo penitentia est.

Baldus. O per immortales deos, diuinum illud oraculum. Qua vena illud scaturii, nisi vim eam erumpat tua laurea? Nec vnquam simile verbum in buccam tibi, reor, venit. Sed animi vires insignia. Vexatio dat intellectum. O magna quidem et diuina pene duo hec, que tibi hodie obtigerunt, vnum ad excitationem animi, alterum ad exercitationem patientie neque minus tibi necessarium reliquum quam primum puta. At nec omni\<20r\>no sera tibi penitentia fiet. Periculum facies. Quare prouinciam age. Obfuturis prouisum eas incommodis.

Codrus. Ergo plura mala instant mihi?

Baldus. Etiam. Nemo tam firmo pede est, qui sese non casurum recte presumat, nec ante finem probe clames: Hui, ego victor ouo! Videndum sane est, quo securius ad optatam quisque veniat metam, ad quod cautum est cuique vidisse pericula.

Codrus. Hoc admitto, quia dici solet: non de ponte cadit, qui cum sapientia vadit.

Baldus. Ho, paradoxa quidem nunc eloqueris. Non iniuria, nunc videon, consecutus es insignia? Gratulare sodes, here mi, cui frequens ego moriger et ad vota parebo. Tanta siquidem in te munia aduerto, vt iure me tibi obtemperaturum, ceu recte mereris, deuinciam.

Codrus. Iam tamquam fidelis homo dicitis.

Baldus. Num egon tibi semper fidus extiti, qui te promouerier adiuui, qui plerisque malis me obieci, ne fierent tibi quoque? Cur iure mihi gratarere? Atque credo, faxis.

Codrus. Dico vobis infinitas grates et tenete illum florenum pro munusculo paruo.

Baldus. Gaudeo tibi plurimum et letor iterumque me tuis votis morigerum rependo. Tute vero, si quid amari pectore decoquis, sistas vrier. Prorsus id excutias io triumphis ouaturus.

Codrus. Quomodo non deberem letari? Sum, quod non fui. Si modicum passus sum, quid ergo?

Baldus. Ho, maxime. Quare, quandoquidem triumphantis est, tun euax non ab re ouabis, qui tot ornaris triumphis, qui post tam grauissimos labores potitus laurea? Patientie miles, victor demum triumphares. Tun oues pompa crebra vt victor inclitus redux in patriam? Quod commodius valeas, ego, hercule, tibi curatus semper egoque tibi aduerse sortis prouidus bullam hanccine procurauerim et plumbum. Quopacto vbiuis loci patenter coramque tam insignem tuam ostentes sedule promotionem auctenticam et momenti esse plurimi quamque frugi tibi siet quamque laudis digna quamque Celebris tue antelationis causa, nonnunquam sûmes periculum.

Codrus. O bulla osculo digna, o sigillum fidele semper, vos manete mecum optati testes.

Baldus. Eant tecum, tecum maneant testes hi maximi optimique semper. Hi comminisci nunquam argui possunt: verum loquuntur. Hi silendo clamant, clamantem conticescere faciunt. Verum horum est ad omnes testimonium. Iterum ac iterum tecum eant ad vniuersos, \<20v\> tecum fidem facturi pergant.

Codrus. Benedictus deus, quod tam bene mihi secundum voluntatem succedit. Fit mecum modo et inuenio, sicut cupi vi.

Baldus. Heus, vbi iam plurimum tibi propitia videris fata me consule proprios in Lares profecturus tua tuosque reuisas, est tempestas inibique non minori indulgeas magisterio.

Codrus. Bonum consilium, quod datis mihi.

Baldus. Posset melius, posset vberius?

Codrus. Hoc non scio, quomodo.

Baldus. Recte, prudens aduertis, ohe. Ad propria namque remeare prode rit tibi, renitere nunc ad tuos. Gloria fies amicis. Assequeris facile modo gymnasium vberius priori.

Codrus. O vtinam! Creditis hoc?

Baldus. Credam it egon? Qui non? Nihil ceterum

tua conducet arbitrare facultas?

Codrus. Spero multum.

Baldus. Id sperato longum et domum remea inibique te Bacchus Ceresque reducem excipiant opipare. Iuxta mentem quoque sors tibi contingat optata diique tuis pro meritis prospere perducant. Perge tuque commeatum accipe.

Codrus. Maximas gratias do vobis et deus sit vestra merces. Ego vado modo letior ad patriam. Vos valeatis in pace.

Baldus. Bene et vt te equum est, facis. Do veniam. Abi propitiamque tibi fortunam habe iudicem. Salue curaque valere melius. Eia, dii optimi, egon ad meos iam propere iturus conuiuas reuiso iocundissimos? Vos valete et plaudite nec expectetis bacchalia parari. Omnia intus rite lauteque fient. Iterum valete, valete.

/back/

COMEDIE CODRI FINIS ADEST FOELICITER.

Studio et ingenio preclari hominis Iohannis Kerckmeistrii et natu ciuis et regimine gymnasiarche vtrimque Monasteriensis. In Codrum periocundas facetias, quibus cum iam manum imposuisset vltimam, ingenuus Iohannes Lymburgii Aquensis ortu arte impressoria conspicuus imprimendas suscepit terso et polito luculentissimoque caractere, anno nostre salutis millesimo quadringentesimo octagesimo quinto pridie kalendas Nouembris Monasterii Westfalie vrbis immortali Semper nomine insignis. Impressas accuratissime ad vniuersos adolescentulos latinitati moribusque rectis operam nauantes mittit vberrime profecturas.
