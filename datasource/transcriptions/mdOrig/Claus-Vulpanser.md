\[overgetypt, originele spelling\]

Exercitationes theatrales a Societatis Jesu magistris inferiorum classium dirigente P. Antonio Claus, ejusdem Societatis in Episcopali et Academico Gymnasio Dilingano exhibitae,

cum facultate superiorum, et privilegio Caesareo.

Augustae Vindelicorum et Oeniponti, Sumptibus Josephi Wolff, Bibliopolae, 1755.

\[57-85\]

/front/

VULPANSER.

Argumentum.

Puerum damus, à Dynastae filio ex anserum custodia in arcem et comitis inter Ephebos assumptum; hic superbè iactabat se unum in Adamo non peccâsse, utpote ab omni curiositatis vitio immunem, cuius alios omnes, et ipsum etiam comitem identidem arguebat. Tandem et ipse deprehensus omnium curiosissimus poenas hujus vitii dedit ad anserum custodiam remissus. Cur vero actiunculam hunc Vulpanserem vocemus, scena dabit!

Qui Figitur in nemore arci vicino.

/main/

Personae.

*Heribertus*, Dynastae Filius.

*Rosindus*,) Nobiles adolscentes

*Cervinus*,) Heribertis Sodales.

*Vulpulus*, Ex anserum custode Ephebus.

*Eustachius*, Heriberti Famulus.

*Mopsus*, Auceps.

*Ganserellus*, Mopsi Filius, custos anserum.

Duo Pueri Itali.

Pars Prima.

Scena Prima.

*Personae. Mopsus, Ganserellus*.

*Mopsus*.[^1] Remaneto puer, et anseres curae tuae

Concreditos fac sedulò custodias.

*Ganserellus*. Mallem, Parens, in nemora te accupem sequi.

Honestius utique esset hoc viate genus

\(5\) Venatio avium, quàm anserum custodia;

Nam nobiles quoque avibus insidias struunt;

Ast anseres quis pascere per agros solet,

Nisi rusticorum filli? *Mops*. Quantos alis

Puer superbe spiritus! Nobiles cupis

\(10\) Imitarier? Rubescis anserum gregi

Praeesse Dux? Ito! Ito! Pavit anseres

Tuus parens, avusque, forsan et atavus,

Vestigia patrum sequere. *Gans*. Somnium tamen

Heri mihi promiserat sortem parem

\(15\) Cum Vulpulo. Sed ecce! Salve, Vulpule!

Scena Secunda.

*Personae. Vulpulus, Mopsus, Ganserellus.*

*Vulpulus*. Ut rustice puer loqueris? Assusce melius

Dixisse: Domine Vulpule! *Mops*. Domine Vulpule?

Nonne ille tu, qui pauculos abhinc dies

Gregem anserum pavisti in huc vicinia?

\(20\) *Vulp*. Olim anseres si Vulupus pavit, modo

Mutata scena est. Anseres jam Vulpulum

Pascunt, et hodie denuo affatus bene,

Et pinguis anser ventre recubabit meo.

*Mops*. Ergóne verum, ex anserum custodia

\(25\) Traductum in arcem Vulpulum in pedissequum,

Et Junioris Comitis inter servulos

Assumptum? Et \... *Vulp*. Haud pedissequus vel servulus

Est Vulpulus, at Ephebus, et primus quidem,

Brevi futurus, nescio, quàm praepotens

\(30\) Quantúsque Dominus, forte vix comite minor.

*Gans*. O te beatum! Nunquid etiam ego Parens,

Sperare potero Vulpulo sortem partem?

Et anserum custodia, exemptus. *Mops*. Tace.

*Vulp*. Si paria mecum merita, si forma, indoles,

\(35\) Animique dotes caeterae tibi forent,

Sperare poses; at modo quàm tu mihi

Dissimilis es! Vel unicum hoc à te peto:

Peccâsse te non sentis in primo Patre?

*Gans*. In Patre Primo? Num ergo complures mihi

\(40\) Patres fuêre? *Vulp.* Intelligo primum Patrem

Scilicet Adamum. *Mops*. Quaestio haec mirabilis!

Omnes utique peccavimus Primo in Patre.

*Vulp*. At non ego: nam curiosus (credite)

Ut caeteri homines, Vulpulus nunquam fuit.

Scena Tertia.

*Personae. Accedunt Rosindus, et Cervinus*.

\(45\) *Rosindus*.[^2] Cervine! Nullus dubito, succedet dolus,

Proprioque laqueo captus haerebit puer

Superbus ille Vulpulus. Mopse! Cupidus

Te junior jam sat diu exspectat comes

Unáque tecum filium. *Mops*. Sed interim

\(50\) Quis anseres custodiet? *Gans*. Curam hanc Peter

Depone. Praevidebo. *Cerv*. Quin jamjam Comes

Providit, et qui pascat anserum greges,

Substituit è vicinia. *Gans*. Ergo imus, Pater.

Laetissimus ad aucupia te demum sequor.

Scena Quarta.

*Persona. Vulpulus, Rosindus, Cervinus.*

\(55\) *Vulp*. An soli adestis? Junior ubi haeret Comes?

Non hanc adibit aream, ad quam me tamen

Praeire jussit? *Ros*. Veniet huc, moram brevem

Patiaris. *Vulp*. At cur filium Mopsi vocat?

*Cerv*. Ridiculum, quem nescio, ludum parat,

\(60\) Cui Ganserellus, credo, multum serviet.

*Vulp*. Quis ludus iste? *Rosind*. Vulpule! Attende, et cave

Ne curiosus esse videaris. *Vulp*. Mea

Haec Quaestio nihil curiosi habet; tamen

Ne scandalo sim caeteris, non pluribus

\(65\) Interrogo. Quemcunque det ludum Comes,

Praescire neutiquam aveo, muneri meo

Intentus. *Cerv*. Avibus nempe capiendis? *Ros*. Favet,

Ut video, tibi fortuna. Volucrum copiam

In retia tua compulit. *Vulp*. Nil Vulpulo

\(70\) Fortuna dedit. Industriae est fructus meae

Haec praeda volucrum. *Cerv*. Industriam admiror tuam.

*Rosind*. Sed me, fatebor, miseret innocentium

Avicularum. *Vulp*. Miserit? Haud, mihi credite,

Sunt innocentes inter alites Pari.

\(75\) Animalcula nimis curiosa criminis

Poenas dedêre debitas. *Cerv*. Ergo arguis

Etiam volucres criminis, quod scilicet

Sint curiosae? *Vulp*. Crimen et turpissimum

Quaecunque curiositas, in foeminis

\(80\) Toleranda tantum, moneo, tanto à crimine

Cavete vobis sedulo, damnum nisi

Gravissimum velitis incurrere. *Ros*. Pium

Monitum sequemur seduli exemplo tuo.

*Cerv*. At ecce! Jam cum Eustachio prodit Comes.

Scena Quinta.

*Personae. Heribertus, Eustachius portans sub Axilla clausam cistulam. Vulpulus, Rosindus, Cervinus*.

\(85\) *Cervin*.[^3] En! Quàm benigna Vulpulo favit hodie

Fortuna, volucrum copia oppressus gemit.

*Vulp*. Dixi prius: fortuna nil dedit mihi,

Industria mea sola, quam praedam vides,

Collegit. *Ros*. Omnes nempe, quos coepit, Patri

\(90\) Peccaverant in Adamo, et hinc poenas rei

Dedêre curiositati debitas.

*Heribertus*. Fortuna, sive industria tibi, Vulpule,

Dederit volucrum copiam; at nobis tamen

Praeda obtigit felicior. *Cerv*. Quanam, obsecro!

\(95\) Vulpésne, vel lepusculus, vel Hinnulus?

*Vulp*. O curiosum! Non potes moram pati,

Haec donec ipse Dominus enarret comes?

*Herib*. Est p\<r\>aeda Vulpe, aut lepore, vel cervo minor;

Sed raritate praestat omnibus feris.

\(100\) *Eust*. Inter vireta proxima inventum modo

In haec tenemus arcula inclusum. *Ros*. Quid hac

Clausum tenemus arcula inclusum. *Ros*. Quid hac

Clausum tenetis arcula? *Herib*. Quid, Vulpule,

Latere credis? *Vulp*. Curiosus non sum ego:

\(105\) An Urius, an Camelus hic lateat, meâ

Non interest. *Herib*. Vidistin' aliquando anseris

Ovum? *Vulp*. Anseris? *Cerv*. Diu utique pavisti anseres,

Et anserum ova videris, plus quàm satis.

*Vulp*. Fortasse vidi; sed tamen nunquam mera

\(110\) Ex curiositate. *Herib*. Num et Vulpanseris

Ovum recens aliquando conspectum tibi?

*Vulp*. Vulpanseris? *Ros*. Quale animal hoc? Nunquam audii

Vel nomen hoc Vulpanseris. *Cerv*. Frater meus

Jam Logicus heri disputans acerrime

\(115\) Cum caeteris sodalibus dixit, animal

Vulpanserem esse, quod simul vulpes, simul

Sit anser, et simul habeat rostrum anseris

Caudamque vulpis. *Ros*. Tam peregrinae ferae

Ovum tenetis arculae inclusum? *Eust*. Cupis

\(120\) Illud videre, Vulpule? *Vulp*. Hic pueri volent

Videre, sed me nulla curiositas

Impellit. *Cerv*. Agedum, cistulam pandas, rogo.

*Herib*. Caveto! Delicata namque plurimum

Vulpanserum sunt ova, nec rigidae licet

\(125\) Exponere aurae. Dum redierimus domum

Mirabile ovum in arce spectandum dabo.

*Eust*. Quin, si integrum servatur, et calidum manet,

Supponimus Gallinae, ut exinde juvenis

Vulpanser excludatur.

Scena Sexta.

*Prioribus accedit Mopsus*.

*Mopsus*. \.... Accurrite citi,

\(130\) Mirabilis in hoc nemore stabulatur fera,

Vulpanserem vocare, qui nôrunt, solent.

*Eustach*. Est nempe, nullus dubito, hujus ovi Parens

*Herib*. Persequimur ergo. Vulpule, sclopetum expedi.

*Vulp*. Est expeditum, dum jubes, herum sequor.

\(135\) *Cerv*. Sequamur et nos impigre. *Herib*. Eustachi, mane,

Et hic quietus siste; nam vehementior

Motus nocere posset ovo, quod tenes

In arcula. *Eust*. Rogare si quidquam licet,

Concede, tecum persequi liceat feram

\(140\) Mirabilem, spectâsse viventem juvat

Vulpanserem. *Vulp*. Quam prodis iterum, quod nimis

Peccaveris in Adamo. *Herib*. An igitur Vulpulus

Non curiosus? Non cupit Vulpanserem

Spectâsse? *Vulp*. Curiositas me nulla agit.

\(145\) Hero tamen jubente venantem sequor.

*Heribert*. Bene.[^4] Ergo trade \<V\>ulpulo arculam, lubens

Manebit hîc, et interim blanda frui

Quiete poterit. *Eust*. Accipe, et cautus tene.

*Herib*. Praeque omnibus, ne cistulam aperias, cave;

\(150\) Namque aura minima perderet Vulpanseris

Tenerrimum ovum, repeto, ne aperias, cave,

Hanc cistulam, donec domum redierimus.

*Eust*. Nos persequamur impigre Vulpanserem.

Scena Septima.

*Vulpulus Solus*.

Simulatio male cessit hac mihi vice.

\(155\) Vulpanserem vivum et ego spectâssem habens,

Non curiositate ductus, at mera

Occasionis gratia. Utar interim

Occasione pariter obtrusa modò,

Vulpanserem si nequeo spectare, attamen

\(160\) Ovum videbo. -- Sed vetat graviter comes,

Ne cistula aperiatur, ovum ne nocens

Corrumpat aura. -- Modica tantum inspectio

Brevi peracta tempore haud multùm potest

Ovo nocere. Audacter ad rem, Vulpule.

\(165\) Videamus. -- At ubi clavis est? Prô! Quàm puer

Ineptus est Eustachius, dedit arculam,

Clavem arculae retinuit. An igitur mea

Delusa sit cupiditas adeò innocens?

Nam nulla curiositas noxia potest

\(170\) Pectus meum subire. --

Scena Octava.

*Personae. Vulpulus, Ganserellus*.

*Gans.* \.... Domine Vulpule!

*Vulp*. Sic denique bene loqueris. Edicito igitur,

Quid poscis à me, quámve gratiam tibi

Conferre Dominus Vulpulus hodie potest?

*Gans*. A te nihil requiro, sed clavem affero,

\(175\) Eustachius quam tradidit. *Vulp*. Tandem suum

Obliviosus vidit errorem puer?

*Gans*. Spectare clavem hanc dixit illam ad arculam,

In qua latet mirabile ovum, nescio,

Cujus ferae: Vulpanserem, puto, vocant.

\(180\) Fac, obsecro, videre me monstrum hoc. *Vulp*. Nimis

Es curiosus: et in Adamo te quoque

Peccâsse prodis. Potius ad pascua redi:

Namque haec pererrat nemora hujus ovi Parens,

Adultior Vulpanser, animal omnibus

\(185\) Anseribus infestissimum, atque hinc dicitur

Vulpanser. Hoc ne invadat et gregem tuum,

Caveto. *Gans*. Postquam videro, quod postulo,

Statim redibo ad pascua. Igitur arculam

Citius aperi. *Vulp*. Prohibuit hoc graviter comes.

\(190\) *Gans*. Absens procul non resciet factum comes.

Ostende tantum vel obiter, supplex rogo.

*Vulp*. Non, non. Recede ad pascua, in mora grave

Periculum. Vulpanserem puer time,

Ne rapiat optimum anserem ex tuo grege.

Quid tunc Parens? Vae Ganserelli tergori!

\(195\) *Gans*. Nil mihi timendum: nam anseres mei loco

Custodit alius. *Vulp*. Et quis ille? *Gans*. Quem Comes

Jam destinavit, rusticus quidam puer.

Ostendito igitur, quod peto. *Vulp*. Frustra es, Comes

\(200\) Prohibuit, hunc accede, si vis, et refer,

Quàm sim fidelis servus ad nutum obsequens:

Quàm curiosus neutiquam. *Gans*.[^5] Videbimus,

Quàm curiosus neutiquam sit \<V\>ulpulus,

Submitto pueros Italos. --

Scena Nona.

*Vulpulus Solus*.

\.... Sine arbitro

\(205\) Jam sum, cupitam possidet clavem manus.

Utamur ergo tempore. Eja, Vulpule,

Spectato mirabilia, at nulla tamen

Ex curiositate. Quàm prurit animus

Ovum videre vulpis, et simul anseris:

\(210\) Sed quis iterum importunus huc infert gradum?

Scena Decima.

*Personae. Vulpulus, duo Pueri Itali*.

*Pueri*.[^6] Schöne Spilewerck, schöne Rarität: wer seh will

Wil Herle, Herle!

\<*Vulp*.\> Placétne mirabilia videre? *Puer 2.* Ò nihil

Spectare poteris pulchrius. *Vulp*. Ego neutiquam

\(215\) Sum curiosus. Sunt in hac sylva tamen,

Qui curiositate correpti nimis

Hae gestient spectare. In hos inquirite.

Referetis inde pingue congiarium.

*Puer 1*. Jam cuncta spectavêre Juvenes nobiles

\(220\) In nemore nobis obvii. *Puer 2*. Hos inter Comes

Unus vocatur, splendida indutus toga,

Pulchráque facie. *Vulp*. Sciliet et herus meus

Tam curiosus esse non horret. *Puer 1*. An herus

Ille tuus est? *Puer 2*. Laudavit, et miris modis

\(225\) Per machinam hanc spectata laudavit. Stipem

Quoque liberali contulit nobis manu.

*Vulp*. Quantum decebit pendere aeris, si volet

Spectâsse quisquam solus hanc per machinam

Spectanda? *Puer 1*. Quoniam servulus, et ex familia

\(230\) Illius heri es, qui liberali jam manu

Stipem nobis porrexit, à te nil peto.

Gratis videre poteris. *Puer 2*. Huc veni, vide.

*Vulp*. Sed curiositate me forsan trahi

Nolite credere. *Puer 1*. Applica oculum dexterum

\(235\) Clauso sinistro. *Puer* *2.* Attende, cernis Persicum

Exercitum, sine numero armatos viros,

Equites, Duces, peditésque. Cernis bellica

Tormenta fulminare *Bum*, *Bum*: Milites

Clamare: *Vive le Roy*. *Vulp*. Nihil certe audio

\(240\) Clamoris. *Puer 2*. Utique clamo Persarum loco

Et repeto *Vive le Roy*. *Vulp*. Anne forsan tessera

Haec militaris Persici est exercitûs?

*Puer 2*. Noli loqui; sed inspice. *Puer 1*. En germanicus

Exercitus propinquat! Horrendi viri

\(245\) Et ferrei Centauri ut in Persas furunt!

Horribile fistula insonat: *Puf*, *Puf*. Cadit

Strato Gaballo Persicus Vezirius,

Et amputato capite clamat: *Mon Dieu*

O *Mon Dieu*. *Puer 2*.[^7] Quietus inspice, et caput

\(250\) Oculósque fige in Machina. Cernes nova.

*Puer 1*. En Turciae Imperator in Throno sedet,

Praebetque vina acronia aulicis suis;

Hinc saltitantes ebrii Turcae pede

Fallente veluti (cerne) porcelli cadunt.

\(255\) *Puer 2*. Sed jam sat. Urget tempus, et in urbem vocat.

Valeto. *Vulp*. Grates debitas vobis. Bene

Valete pariter.

Scena Undecima.

*Vulpulus Solus*.

\... Mira spectavi modò.

Multo tamen lubentius Vulpanseris

Ovum videbo: rarius id aliquid mihi

\(260\) Exercitu omni Persico, Persam licet

Non viderim unquam. -- [^8] sed ubi -- vah! Ubi castula

In cespite hoc deposita? Maledicti Itali!

Pueri clepaces! Insequor fures cito.

Pars Secunda.

Scena Prima.

*Personae. Heribertus, Eustachius, Rosindus, Cervinus, Ganserellus cum Arcula*.

*Herib.* Convictus utique Vulpulus plus, quàm satis

\(265\) Est curiositatis; at velim tamen

Strinxisse puerum fortius laquo prius

A me parato, reddite illi cistulam.

*Eust*. Sed quomodo reddetur, ut non sentiat

Fraudem paratam? *Gans*. Nec mea ablatam manu?

\(270\) *Herib*. Docebo cuncta. *Cerv*. Sed tamen dignum foret,

Ut non nihil diutius puerum sinas

Angoribus inhaerere, queis premitur modo

Ob cistulam deperditam gravissime.

*Rosin*. Ex curiositate perdidit, luat

\(275\) Hoc curiositatis infame vitium,

Ut ipsus appellare consuevit, tibi

Ipsi ausus insultare. *Herib*. Nunc igitur ubi est?

*Gans*. Pueros adhuc dum insequitur illos Italos,

Quos nempe subductae Arculae fures putat.

\(280\) *Eust*. Imo, redeuntem conspicio. *Her*. recedimus,

Et è propinquo quid agitet secum puer,

Consideramus. *Cerv*. Ludicram, credo, dabitur

Comoediam spectare.

Scena Secunda.

*Vulpulus solus*.

\... Maledicti Itali!

Vah! Non modo furunculos, sed et magos

\(285\) Hos credo pueros. Arculam artibus malis

Mihi sustulêre, et artibus quoque magicis

Se reddere invisibiles nôrunt. Nemus

Percurro frustra. Nullibi tenuissimum

Vestigium deprendo. Maledicti Itali!

\(290\) Sed Italos cur arguo? Quare fui

Tam curiosus? Debitas poenas luo.

Quid nunc agam? Sine Arcula, et rarissimo

Ovo subire Comitis aspectum miser

Non audeo. Nec dicere quidem, quo dolo

\(295\) Vel à quibus sim turpiter lusus, licet.

Scena Tertia.

*Personae. Vulpulus, Rosindus, Cervinus*.

*Cervin*.[^9] Nullúmne vidisti modo Vulpanserem

Praetervolantem? Laesus est certe, sclopus

Non credo, quod aberrarit omnino. *Vulp*. Nihil

Vulpanser ad me. *Cerv*. Vulneratam bestiam

\(300\) Plumae indicant, quas utique conspexi undique

Sparsas per aëra. *Ros*. Scilicet plumas quidem

Aliquas sclopetum belluae excussit tuum.

Ast ipsa slava evasit, errasti impigre.

*Cerv*. Quin ecce! Nisi me decipit oculus meus,

\(305\) Hic considet. Conspicio caudam. Vulpule,

Nil conspicis tu in arbore hac? Veni huc. *Vulp*. Nihil

Vulpanser ad me. *Ros*. Video non caudam quidem

Sed anseris latissimum rostrum. Sclopum

Expedio, tu pariter tuum. *Cerv*. Mirabilis

\(310\) Haec bestiae figura! Cernis, Vulpule?

*Vulp*. Ad me nihil Vulpanser. *Ros* eja, jam fave,

Diana! Vah! Rursum avolat citissima.

*Cerv*. Persequimur ergo. Dexterum latus tene,

Ego sinistrum. Vulpulus medium occupet,

\(315\) Moneátque nos, si viderit feram.[^10] *Vulp*. Nihil

Vulpanser ad me.

Scena Quarta.

*Personae. Vulpulus, Rosindus*.

*Rosind*. \... Tetricus totus mihi

Videris. An fors toedio implevit animum

Mandatum herile, à quo juberis hoc loco

Haerere cum ovo, atque velut Hesperius Draco

\(320\) Sua poma custodire, dum laetum nemus

Nos pervagamur? Vidimus quoque interim

Ter mira mirabilia, integrum exercitum,

Veziriúmque Persicum. An non et tibi

Pueri Itali occurrêre? *Vulp*. Ut omnes Italos

\(325\) Styx aura. *Ros*. Quid? *Vulp*. Vulpanserem sequere tuum,

Et me mihi relinque. *Ros*. Sit. Custodiae

Ovi relinquo. Cautus id serves. Comes

Periise generosissimum in stabulis equum

Minus doleret, crede, quàm rarissimum

\(330\) Ovum, unde sperat excludi novum

Vulpanserem sors posse.

Scena Quinta.

*Vulpulus solus*.

\... Generosissimum

Equum doleret perditum minus Comes?

Me perditum! Quo vota convertam miser?

Mortalium habeo neminem, cui meum

\(335\) Factum liceat aperire! Quem in tantis queam

Angustiis consulere. Maledicti Itali!

O qui tot aliis dextera mirabili

Res perditas restituis, Antoni, juva.

Ternas tuis honoribus adhuc hac die

\(340\) Recito corollas, si arculam reddas mihi.

O dive mi Patrone! Ne me deseras.

Tantum vice hac me subleva! Nunquam amplius

Ero curiosus, Persicum nunquam amplius

Exercitum spectabo. Maledicti Itali!

\(345\) O dive mi Patrone!

Scena Sexta.

*Personae. Vulpulus, Ganserellus*

*Gans* \... Domine Vulpule!

An non tua haec est Arcula, in qua ovum latet

Vulpanseris? *Vulp*. Quid video! Coelites boni!

Miraculum! Miraculum instantaneum!

Sed tu quis es? Num divus ipse Antonius?

\(350\) Num Ganserellus? Et unde in has manus tuas

Haec cistula? *Gans*. Inter proxima vireta jacuit

A me reperta. *Vulp*. Nempe dum furunculi,

Quam cistulam speraverant auro gravem,

Sensêre vacuam, sponte rursum abjecerint.

\(355\) *Gans*. Furunculi? Num cistula à furum manu

Subducta? Quanam hoc arte, vel quonam dolo?

Non ergo custodire quàm cautissime

Hanc Arculam te Vulpulum decuit? *Vulp*. Nihil

Ultra interest, quî perdita sit Arcula, modo

\(360\) Reperta sit feliciter. Suavissime

Mi Ganserelle, debeo immensas tibi,

Et habebo grates. Unicum hoc à te peto.

Per pristinam inter nos amicitiam cave,

Ne cistulam à me perditam Dominus Comes

\(365\) Sociive reliqui resciant. Altum sile

A te repertam quopiam abjectam loco.

*Gans*. Praestabo, quod me poscis; at tu, quod peto,

Pariter mihi praestabis, ut nempe videam

Ovum latens Vupanseris. *Vulp*i. Non Arculam

\(370\) Vix dum repertam curiosus illico

Et cupidus inspexisti? *Gans*. Utique clavis mihi

Ad Arculam hanc est nulla, quam solus tenes.

Aperi ergo. *Vulp*. Non licet. Comes gravissime

Prohibuit hoc. *Gans*. Quid inde? Nemo nos videt,

\(375\) Prodétve. *Vulp*. Sit, quòd nemo nos pordat; tamen

Fidelis ego mandata Dominorum sequor.

Tu, Ganserelle, curiosus es nimis.

*Gans*. Sum curiosus, fateor, et Vulpanseris

Ovum nisi monstraveris, dicam omnibus,

\(380\) Quod negligenter Arculam hanc servaveris,

Dum passus illam es abripi a furunculis.

Quin plura dicam de Italis pueris mihi

Jam nota. *Vulp*. Quaeso, obtestor! *Gans*. Ergo ovum cito

Ostende. *Vulp*. Ganserelle, mi fratercule,

\(385\) Majus aliquid praestabo. Scis, qua gratia

Apud Heribertum polleam: quidquid peto,

A Comite facilis impetro. In bonum tuum

Authoritate hac utar, efficiam brevi,

Ut pascuis extractus exemplo meo

\(390\) Ex anserum custode Ephebus fulgeas

Secundus à me in arce, et uno Vulpulo

Sit Ganserellus inferior. *Gans*. Hoc si mihi

Praestiteris, altum spondeo silentium.

Sed bene caveto, ne datam frangas fidem.

Scena Septima.

*Vulpulus solus*.

\(395\) Quàm varia fata me rotant una die!

Quas conjicit in angustias ovum unicum

Vulpanseris! Jam cautius custodiam,

Ne perdere queam denuo, Arculam

Appendo collo. Semper ob oculos eos

\(400\) Versetur. Agite jam, redite huc, Itali:

Satis clepaces Vulpulus ludet manus.

Sed coepta dudum compleamus denique.

Non curiositate noxia trahor.

Mera sciendi gratia inquirere juvat,

\(405\) Cujus coloris, candidi, aut atri, an rubri

Vulpanserum sint ova. Sed caute tamen

Ne frigus intret, et noceat ovo, nimis

Adhuc tenello \... fallor? An quis se movet

Inter vireta? \... Panicus tantùm timor.

\(410\) Me nemo cernit, nemo. Tantùm ad rem cito. \...

Rursus aliquid se movit, ut puto, hic prope.

Vae Vulpulo, si quispiam è sodalibus

Deprehenderet. Ludibrio quanto forem

Omnibus in arce. Crederent omnes mera

\(415\) Me curiositate victum, crederent

Et Vulpulum peccâsse primaevo in Patre.

Nil video. Sunt tuta omnia. Arbiter procul.

Audacter anime![^11] Vah! Quid hoc? Vulpanseris

Ovum interim animatum, atque jam exclusum avolat? \...

\(420\) Sed sentio, sum fraude delusus mala.

Avicula est, acanthis. Hic laqueus mihi

Est positus ipso à Comite. Captus haereo.

Miserrimum me! Captus haereo turpiter.

Avicula! Ah, carissima mihi avicula!

\(425\) Redi, obsecro! Descende! Repete cistulam.

Avicula! Ah, carrissima mihi avicula!

Amygdalum! Ecce! Amygdalum dulcissimum,

Descende! Vel transfigo te sclopo meo.

Descende, chara avicula, repete cistulam. \...

\(430\) Procul avolat. Vah! Bestia! Pecus! Bellua!

Ut unguibus te laceret accipiter ferox,

Unóque tractu devoret. \... Redi, obsecro,

Avicula! Ah, charissima mihi avicula!

O bestia! Pecus! Bellua! Abscessit, redux

\(435\) Non veniet, et ego captus haereo dolis

Lusus nefandis! Quid sodales? Quid Comes?

Sum perditus, eo, proxima hac ex arbore

Suspendo me. Valeto cum sociis Comes.

Pars Tertia.

Scena Prima.

*Personae. Vulpulus, Ganserellus*.

*Gans*. Mecum mei parentis ingredere domum.

\(440\) Auceps peritus alitum turmas alit,

Et generis omnis. Poteris ex his omnibus

Eligere, quod placuerit. *Vulp*. Hinc me longius

Discedere vetat, qui brevi hic aderit Comes.

Tu postulatam aviculam defer mihi

\(445\) Acanthiden. Notâstin' bene? *Gans*. Quam optime:

Acanthiden optas, et quidem vivam. *Vulp*. Citus

Talem affer, et citissime. Dignum tua

Industria à me Praemium, et laudem feres.

*Gans.* Eróne Ephebus proximus gradu tibi?

\(450\) *Vulp*. Eris. *Gans*. Ergo propero, curro, festino, volo.

Scena Secunda.

*Vulpulus solus*.

Feliciter, dum colla jam laqueo paro

Inserere, tristis victima infamis necis;

Vis ingenî suggessit optatum dolum,

Quo mihi paratos perfide eludam dolos.

\(455\) Aviculam simillimam illi, quae prius

Ex cistula avolavit, accipiam modo

Per Ganserellum, hanc arculae includo locô

Prioris, et sic nemo cognoscet reum

Me curiositatis. Imo me Comes

\(460\) Laudabit, et mirabitur tantam fidem,

Et nunquam apertam cistulam. Socii quoque

Cum Eustachio cogentur, inviti licèt,

Tandem fateri, Vulpulum in Adamo nihil

Peccâsse. Qui me capere studuit fraudibus,

\(465\) Nasum capiet altissima turri Babel

Nihil minorem. Sed redit Comes nimis

Maturus. O si Ganserellus huc cito!

Vis Ingenî tu Vulpulum interim juva.

Scena Tertia.

*Personae. Heribertus, Rosindus, Eustachius, Vulpulus*.

*Her*. Frustra sumus. Vulpanser evasit manus,

\(570\) Sclopósque nostros. *Ros*. Spem nimis cito abjicis,

Non exeamus nemore, nisi Vulpansere

Haerente nostris retibus. *Vulp*. Dicis bene,

Rosinde. Porro instate, praeda, spondeo,

Optata tandem improvidè in casses ruet.

\(575\) *Her*. Haec Vulpulus suadere? Non ergo amplius

Nos curiositatis indignae arguis?

*Vulp*. Indigna curiositas non est feras

Venatione persequi; sed te prius,

Rosinde, tenuit nimia curiositas

\(580\) Ovum videndi. *Herib*. Num satis caute interim

Thesaurus hic servatus à te, Vulpule?

*Vulp*. Cautissime, ne perderem, collo, ut vides,

Hanc arculam constanter appensam gero.

*Eust*. Nihilne fractum, aut forsitam ruptum? Nihil

\(585\) Examinâsti? *Vulp*. Tam curiosus non fui,

Ut tu fuisses. Arculam clausam bene

Nunquid teneri jusseras, Domine Comes?

*Herib*. Id jusseram. *Vulp*. Scis Vulpulum jussa exequi.

Scena Quarta.

*Prioribus accedunt Cervinus, et Mopsus*.

*Cerv*. Repetimus arcem. Crastina forsan die

\(590\) Felicius Vuplanseris venatio

Succedet. *Mop*. Ego noctem integram sylvas vigil

Subibo. Si vestigium novum ferae

Deprendero, monebo vos summo maner.

*Herib*. Sic, Mopse, facias. Interim arcem repetimus,

\(595\) Ubi videndum singulis ovum dabo

Vulpanserinum. *Rosind.* Non fero cupidus moras.

*Herib*. Non nos sequêris, Vulpule? *Vulp*. Sequar, vos modo

Praeite celeres. Me decet lento gradu

Per cespites hos ingredi, ne quid mali

\(600\) (Si forte durus falleret stipes pedem)

Patiatur ovum fragile. *Eust*. Tecum ibo, comes

Custosque, ne fors obvius te mordeat

Vulpanser. *Vulp*. Haud indigeo custode. *Eust*. Comitem

Admitte saltem. *Vulp*. Vade, vade \...

Scena Quinta.

*Accedit Ganserellus*.

*Gans*. \... Vulpule!

\(605\) En quam petieras alitem, pulcherrimam

Acanthidem. *Mops*. Unde avicula haec? *Vulp*. Curam exue,

Solvetur. *Herib*. Ad quid Vulpulus avem? *Vulp*. Tempori

Fallendo. *Eust*. Cur Acanthidem? Cur non Parum?

*Vulp*. Acanthis avis est innocens. Pari nimis

\(610\) Sunt curiosi, curiosos non amo.

*Mops*. Denarium ergo solve. *Vulp*. Submittam tibi

Per Ganserellum. Vos redite jam domum,

Me tardiore vos sequi gressu decet,

Ne forsan ovum fragile laedatur, nimis

\(615\) Properante me. *Mops*. Quis vanus incessit timor?

Vulpanserum ova tenera non sunt. *Ros*. Siccine

Etiámne poterunt frigus, atque auram pati?

*Mops*. Omni absque laesione, quin mediis solent

Deponere illa nivibus, ubi novos volunt

\(620\) Vulpanseres excludere parentes. *Ros*. Bene,

Sic ergo jam licebit aperire arculam,

Et antequam subeamus arcis limina

Recreare nostra lumina aspectu diu

Avidè cupito. *Vulp*. Prô! Puer! Quàm te nimis

\(625\) Peccâsse prodis in Parente Adamo. *Ros*. Ita est,

Peccâsse me fatebor, at nunquid pari

Vos curiositate singuli hac die

Tenemini? *Cerv*. Rogamus, Illustrissime,

Rogamus omnes: cistulam aperiri jube.

\(630\) Spectemus ovum, quo nihil rarum magis

Spectavimus. *Vulp*. Post vesperam reduces domum

Spectabitis. *Ros*. Rogamus, illustrissime.

*Ros. et Cerv*. Et supplices quidem rogamus. *Vulp*. Ne, obsecro,

Ne cede votis, respue indingas preces,

\(635\) Frangenda curiositas turpissima.

*Herib*. Videtur esse innocua curiositas,

Rejicere non sustuineo supplices preces.

Fac ergo, pateat arcula. *Vulp*. Obsecro. *Herib*. Impero.

*Vulp*.[^12] Ubi clavis? Haud invenio clavem, proxima

\(640\) Inter vireta, perditam credo. Veni,

Juvaque Ganserelle, clavem quaerimus.

*Ros*. Quaeramus et nos. *Vulp*. Ite vos vestras vias;

Nam Ganserellus sufficit solus mihi.

*Herib*. Subsistite omnes, teneo jam clavem alteram

\(645\) Et haec aperiet. Applica. *Vulp*. Non aperiet,

Sat scio, non aperiet. *Herib*. Applica. Impero.

Cervine, tolle cistulam. Clavem applica,

Quod Vulpulus recusat. *Cerv*.[^13] Invenio nihil

Ovi latentis. Vacua tota est cistula.

\(650\) *Herib*. Quid Vulpulus ad haec? Ovum ubi Vulpanseris?

*Vulp*. Oris mei calore jam excoctum interim

Parvum dedit Vulpanserem, qui nescio

Quonam avolârit. *Eust*. Cistula clausa undique?

*Vulp*. Hoc per foramen, cui inseri clavis solet,

\(655\) Nonne avolare potuit? *Herib*. Insolens puer.

Nugaris etiam? Nonne deprehensum vides

Crimen tuum? *Vulp*. Fatebor, illustrissime!

Multum fui sollitus, et valde anxius,

Ne fragilis hic thesaurus, ovumque tenerum,

\(660\) Quod dixeras latere, fors à frigore

Arcam ambiente quidpiam damni ferat,

Ergo volebam involvere hoc melius, nova

Et mollia addens lintea: at vix cistula

Aperta fuit, erupit inde avicula.

\(665\) *Herib*. Omitte nugas. Candide culpam tuam

Fateare: curiositas sola impulit,

Ut, me licèt vetante graviter, cistulam

Aperire non sis veritus. *Vulp*. Aliquid, non nego,

Fors curiositatis accessit. *Herib*. Aliquid?

\(670\) Tam pertinax defensio omni gratia

Te reddit indignissimum. Insolens puer!

*Vulp*. Fatebor, Illustrissime, fatebor, reus

Sum curiositatis hac tantum die.

Ignosce! Culpam deprecor humilis. *Ros*. Igitur

\(675\) Et Vulpulus peccavit in Primo Patre?

*Cerv*. Et curiositatis atro crimine,

Turpissimoque semet adstrinxit? *Cerv*. Viris

Indigna curiositas; in foeminis

Toleranda tantum. *Eust*. Vindica factum, Comes.

\(680\) Frangenda curiositas turpissima.

*Herib*. Est utique curiositas crimen grave,

Quae spernere audet jussa dominorum, et quidem

Jussa graviter vetantia, et tanto simul

Conjuncta cum periculo, et damnis Heri.

\(685\) *Vulp*. Damnum omne compensabo, cerne aviculam

Simillimam per omnia illi, quae prius

E cistula avolavit. *Herib*. Haud avem queror

Deperditam sed perfidè fractam fidem,

Et curiositatis indignae nimis

\(690\) Pruriginem. Sed faxo, delictum luas.

*Vulp*. Ignosce! *Herib*. Mopse, detrahe puero togam,

Vestémque Ephebi et pileum. *Vulp*. Ah, domine Comes!

Ignosce, te per dexteram obtestor tuam.

*Herib*. Quae te prius levavit ex grege anserum

\(695\) Et clarum Ephebi munus ingrato obtulit?

*Vulp*. Ah, deprecor. *Herib*. Fac, Mopse, quod jussi, ocyus.

Hunc pileum, togamque do nato tuo.

Sit Ganserellus Vulpuli indigni loco

Posthac Ephebus noster; at nati tui

\(700\) Locum replebit Vulpulus, et ad anserum

Custodiam remissus exemplo suo,

Quae damna curiositas ferat, probet.

*Mops*. O Domine mi Illustrissime! O auree Comes!

Puer! Osculare dexteram Domini adeo

\(705\) In nos benigni. *Gans*. Exosculor. Cedo tibi,

Vulpule, flagellum, pileum, et togam meam.

*Herib*. Hanc induas, sic jubeo. *Eust*. Quàm belle tuis

Manibus flagellum quadrat, et toga candida.

*Gans*. Pavêre te sat anseres, nunc anseres

\(710\) Rursum vicissim pasce. *Mops*. Sunt merita tua,

Forma, indoles, dotésque caeterae pares

Huic muneri. *Vulp*. Rosinde! Cervine! Ah preces

Pro Vulpulo interponite! *Ros*. Ipse Vulpulus

Pollet Heriberti gratia plus omnibus.

\(715\) *Cerv*. Hic cuncta solus in suum Domnum potest.

*Vulp*. Sicne misero insultatis? Eustachi! Tuum

Ah ne sodalem desere. *Eust*. Sodalem suum

Me Vulpulus vocare dignatur? Tamen

Pedissequus sum, et servulus tantum infimus:

\(720\) At Vulpulus jam Ephebus, et primus quidem,

Brevi futurus nescio quàm praepotens,

Magnúsque Dominus, fortè vix Comite minor.

*Vulp*. Ah, Ganserelle! *Gans*. Quomodo loqueris, puer?

Dic: Domine Ganserelle. Ephebus sum novus,

\(725\) À Vulpulo secundus. *Herib*. Age, Mopse, puerum

Ad pascua abduc, filii tui loco

Fac anseres custodiat. *Mops*. Veni, Patrem

In me novum propitia sors dedit tibi.

*Gans*. Commendo puerum pariter. Hunc tractes, rogo,

\(730\) Ut me solebas. Vulpule, stomachum explica;

Etenim hodierna in caenula affatus bene

Et pinguis anser ventre recubabit tuo.

*Vulp*. Ergóne ab arce exclusus aeternum? *Her*. locum

Do gratiae aliquem, Vulpule, licebit tibi

\(735\) Redire in arcem, quando Vulpanser novum

Excludet ovum. *Pueri omnes*. Jam anseres inter vale.

*Vulp*. Funesta curiositas! Quo me trahis!

/back/

O.A.M.D.D.V.

H.E.G.

[^1]: Portans retia volucrum.

[^2]: Prope scenam.

[^3]: Ad Heribertum.

[^4]: Ad Eustachium.

[^5]: Abeundo tacite.

[^6]: Pueri Itali pronuntiant omnia accentu italico.

[^7]: Interim cistulam in cespite sepositam adrepenti Ganserellot radit, qui illico cum illa auffugit.

[^8]: Vulpulus quaerens cistulam circumspicit.

[^9]: Intra Scenam exploditur sclopetum.

[^10]: Abit.

[^11]: Aperit cistulam, inde evolat avicula.

[^12]: Simulat se clavem invenire non posse.

[^13]: Cervinus ereptum invito Vulpulo cistam aperit.
