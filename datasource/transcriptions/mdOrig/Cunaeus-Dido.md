\[ed. C.L. Heesakkers, in *Humanistica Lovaniensia*, 33 (1984), pp. 145-197\]

\[As far as possible the edition offers the text as it is preserved in the Manuscript.

This holds even good for the spelling (u/v, e/j), the capitalization and the

punctuation which generally offers no problems to the modern reader. A few

usual abbreviations (for -que, -us, and the like) are completed.\]

This content downloaded from 192.87.31.20 on Sat, 17 Nov 2018 19:30:28 UTC All use subject to https://about.jstor.org/terms

/front/

TRAGOEDIA DIDO P. CUNAEI

TRAGOEDIA (la)

DIDO P. Cunaei

/main/

PERSONAE (lb)

DIDO IVPITER

ANNA MERCVRIVS

IVNO AENAEAS

VENVS VMBRA SICHAEI

IARBAS SATELLITES

CHORVS

*Dido. Anna.*

Ηeu qui dolores, quaeque me miseram mala

quantaeque curae vulnerant animum meum!

Veneris ab igne carpor, aetatem malis

lachrymisque cogit me exigere hospes inclytus.

\(5\) non somnus altus, nec quies graues mihi

leuare curas sustinent, crescit dolor

aliturque venis vulnus insanabile

et ardet intus. Vnde coniunctissima

soror hic nouus magnusque nostris sedibus

\(10\) successit hospes? quantaque maiestas viro!

virtute quanta praeditus! Diuis satum,

nec quippiam falsi auguror, existimo.

heu quanta passus! quamque iniquis actus est

miser ille fatis! ah gradiui

\(15\) quoties subiuit aleam sui immemor

mortisque dirae, semper intrepidum caput

Dis offerendo patrijs, ut strenuum et

fortem decet, cui dulce pro patria est mori.

Ο si meo decretum id immutabile

\(20\) non insideret animo, ut nulli viro

In posterum me iungerem, castos meo

dies marito ut exigerem superstites

misere necato fratris impia manu

ut sacra Diuis obtulit, hinc taedium

\(25\) connubij, fallacibusque amoribus

renuntiaui: forsitan hoc unicum

potui subire, Veneris instinctu, malum.

hic, anna, solus, fateor in me solus hic

ignem resuscitauit olim mortuum

\(30\) dira mariti caede, mentem hic perpulit

duram, nec ullis antea flexam viris.

agnosco veteris, insolens desuetaque

amoribus, cupidinis vestigia.

sed me priusquam virginali segregem

\(35\) verecundia, castaque vita, vel pudor

te deseram, me terra diram absorbeat,

armisque summus me premat pater suis

ad ultima Stygis claustra et umbras pallidas

noctis profundae, qui sibi primum meos

\(40\) superauit ignes, ille solus hos sibi

Ηabeat sepulchro et seruet aeternum sibi

**AN**. Dilecta soror, semperne moerens exiges

temeram iuuentam? solane cara pignora

non noueris? nec Cypridis almae praemia

\(45\) curabis? id cinerem aut animam demortui

imo sepultam Tartaro quicquam autumas

morarier? quamuis inexorabilis

cunctis fuisti, tuque quamuis liberum

caput maritali iugo subtraxeris:

\(50\) quamuis Tyri tyrannus Iarbas impotens

amore, repulsam passus est, aliique quos

libya ferox alit triumphis diuites

omnino spreti: tam placitis flammis potes

pugnare demens? si sapienter exigas

\(55\) quorum occuparis arua, quorum finibus

consederis, hinc et hinc Tyrannis undique

inclusa saeuis, syrtibusque inhospitis

tumidisque Getis et Numidis atrocibus

regione Ο detestabile! desertissima

\(60\) siti horrida, fortissimorum pectorum

Domitrice: Barcaeisque protendentibus

sua bella moestaque funera quum latissime.

heu! quam feroci Marte Tyrus circumdabit

Carthaginem, infestusque Pygmalion tibi

\(65\) quam dira minatur, carceris caeci luem,

variasque mali doloris artes, quas solet

auri fames excogitare: haec si satis

examines, veniam dabis periurio.

Ioue auspice et Iunone rates Aenaeadum

\(70\) huc appulere. quam soror hanc urbem tuam

videbis? et quae regna tibi surgentia

connubio tanti viri? queis bellici

Poeni atque Troes mutuis victorijs

late imperabunt? tu modo veniam Deos

\(75\) rogabis, et sacris litatis hospitem

curabis, et varias ei causas morae

prudenter, amore suggerenti innectito:

dum pontus et aer turbidus et frigens hyems

aliaque dum desaeuiunt pericula,

\(80\) classisque procellis acta dum reparabitur.

**DI**. Recta admones, animoque nostro congrua

tuaque soror, si quid valeam, monita exequar.

sed nos priusquam caepta peragamus, Deum

cum relligione sacra consulere decet.

\(85\) plus posse pietas quam furor praeceps solet.

fortasse manes coniugis placabimus:

lectas Apollini bidentes, et patri

baccho liquores offeremus Creticos,

cererique legum conditrici non deerunt

\(90\) sua dona: tibi sed omnium pulcherrima

soror Tonantis et uxor, hoc soli tibi

nomen relictum est, offeremus munera.

**DI**. vel meas delete flammas protinus

vel quod magis gratum foret, heroicum

\(95\) mulcete pectus, et cupito perfruar.

Chorus

Quanta est pernicies? quantaque pestis est

humano generi, Cypridis impio

parere imperio? quamque etiam trucis

arcus, flammigenae, tela Cupidinis

\(100\) Certo ritu penetrant pectora? nullibi

pax isti puero, nulli homini quoque

parcit: quos Oriens spectat et Occidens

phoebus terrigenas, quique etiam aspero

degunt sub borea, quos quoque feruidus

\(105\) coeli cardo tegit, alitis improbi

nouerunt iaculum, pectora concitat

lasciua iuuenum turpibus ignibus,

et quod deterius crimine pessimo

sensu priuat eos et rationibus,

\(110\) quaecunque ut faciant, iusta vel improba

ducant pro nihilo, dummodo amoribus

foedis dent operam. pectora virginum

flammis, ο scelera! sollicitat nouis.

aetate inualidis, relligio quibus

\(115\) et sola pietas, utpote proximis

morti, continue propositae sient

exstinctas reuocat saepe libidines.

bellis intrepidos, atque periculis

suetos, imperium sceptraque regia

\(120\) Cogit deserere, ipsamque potentiam

tot victis tumidam saepius impio

commutare iugo claraque dextera

enses quae tulerat telaque martia

lassa est faemineis saepe laboribus.

\(125\) Verum potentem qui vocarier sese

volet, ferocem fremet amoribus mentem

nec victa libidine colla turpi submittat

veneris iugo, quamuis enim ultimi getae

tibi seruiant, Arabesque diuites gazis,

\(130\) foedos tamen fugare amores non posse

nullo modo quisquam potentiam dicet.

Iuno. Venus.

Ο quanta refertis spolia! quanta praemia!

quantasque laudes! 0 facinus memorabile!

foemina duorum ut vieta Deum fallacijs

\(135\) sit, quippiam si laudis aut decoris meret

nostram quod urbem timueris et moenia

carthaginis altae quod fuerint olim tibi

suspecta, non ignorat illud regia

Coeli dominatrix, sed quis erit tandem modus?

\(140\) quorsumve tanto pergitis certamine?

quin sempiternam, quod quidem melius foret

nos pacem inimus? et stabili connubio

Didonis AEnaeaeque corpora iungimus

lectissima? quod viribus Venus omnibus

\(145\) petiueras, nunc occupas: miserrima

nunc ardet amore Dido, penitus deuorat

tectas medullas ignis, atque labitur

per ossa furor, venasque adurit intimas.

quin paribus hunc populum regamus Troicum

\(150\) lybicumque sceptris? eia Dido seruiat

phrygio marito, conferat dotes suas

fidei potestatique tuae, quin annuis?

**VE**. Quis talia demens abnuat? aut tecum velit

certare bello? si modo quae iam refers

\(155\) simulata non sunt, sique fausta sequitur

fortuna factum; sed voluntatis Iouis

incerta sum, dubitoque num consentiant

his fata rebus: si pater Deum velit

In una habitare sede Poenos et Phryges

\(160\) illosue misceri probet aut foedere

copularier stabilissimo, tu quae Iouis

es uxor in cuius sinum abstrusissima

arcana fundit, animum tenta Dei

precibusque quaere, fata quid fieri velint.

\(165\) **IU**. Curabitur, pectusque sollicitet meum

labor iste, nunc quibus fieri rationibus

possit quod instat, si placet, docebitur.

Cras, nocte pulsa, laeta cum fulget dies

et nube clarum squallida exoritur iubar

\(170\) Elisa et AEneas Phrygum pulcherrimus

in nemus pergent, in quibus, miserrimis

versatur accolis metus frendens aper,

iam vulnere multo notus, hunc dum diligens

sequitur virorum cura, nimbum aterrimum

\(175\) densissimamque mittere creui grandinem

ventisque, fulgure, ac tremendo murmurc

coelum ciebo, ipsumque quatiam nemus,

mox hos relinquent ceteri ac nimio metu

Dum nocte opaca dumque saeua grandine

\(180\) tegantur, omnes diffugient, mox Troicus

Tyriaque vastam atque arboribus absconditam

speluncam inibunt, ipsaque praesens ero

tuaeque si liceat mihi confidere

Venus voluntati, tuo mox filio

\(185\) propriam dicabo foeminam pulcherrimam,

stabilissimoque iungam eos connubio,

his nuptias celebrare nos rationibus

oportet, haec sola est via, qua corpora

quae mutuis misere necantur ignibus

\(190\) dolis tuis prauisque decepta artibus,

iungantur, eequid haec placent gnydiae Deae?

**VE**. Adblandiendum est et voluntati Deae

assentiendum, quis furor aut dementia

prohiberet ut tam callida atque commoda

\(195\) mihi meoque filio non approbem

inuenta? quin imo meis quod viribus

potero huic rei intendam lubens. I. nunc strenue

partes tuas tuere Venus ne quippiam

Desit. **VE**. mihi nil defuturum spondeo.

Dido.

\(200\) Amaena lux, miserrimis gratissima

mortalibus, ο quam tenebris horridis

praestantior es? quantumque lux solatium

adfers amore percitis? dum noxijs

grauibusque miseros leuas phantasmatis,

\(205\) queis nocte opaca dum quiescunt ceteri,

curisque soluti iacent, amantium

mentes premuntur, nil mihi conceditur

noctu quietis, si quidem tum Troici

vultu carendum est: sique, quod raro accidit,

\(210\) corpus quiescat, horridis insomnijs

afflicta vexor. Tetrica me territant

simulachra noctis, nil nisi infaustum mihi

ob oculos ponentia, frigido metu

quae dum recordor horreo, verum quia

\(215\) dies refulsit sollicitis animum iuuat

leuare curis, pergite vos et ardua

plagisque retibusque cingite nemora,

Feraeque quo lateant loco celeres vaga

lustrate pianta, et illa maxime loca

\(220\) immunia quae diu vacant quorum incolas

fortes leones atque frendentes apros

timidosque ceruos quispiam raro petit

capitue, mox circumdate vastis funibus

canibusque habenas mittite venaticis

\(225\) laxas et amplas, ceteris instructa sit

peditum cohors, equitumque quos venatui

seruamus. In primis tuis ο Delia

subnixa vener gratijs, nec non tuo

fauore Venus istum ferum atque immobilem

\(230\) tandem mihi deuinciam atque amoribus

arcte obligem, tuque optima Iuno ne meis

amoribus obsta. Sed mei clamoribus

siluas cient Tyrijque me manent viri.

Chorus

Ο Decor praeceps fragilisque splendor

forma quem donat capiti venusto,

tempore ut paruo celerique gressu

Labere furtim?

Νulla maiestas tibi nil vel ulli

ponderis magni aut grauitatis adfers

\(240\) nil quod inuitet hominem ad tua unquam

Dona colendo.

Ρrata quae primo viruere vere

non ita aestatis calidae vapore

sol ubi summo dominatur axi

\(245\) Dispoliantur.

Vt breui fulgor rutilans momento

disperit nimbo celerique vento

sicque formosi spolium omnis hora

Corporis aufert.

\(250\) Forma cur aulas petis? et frequenter

quid locos quaeris? tibi solitudo

conuenit, formae loca sola tantum

Tuta manebunt.

Quis bono prudens fragili et caduco

\(255\) fidet? an quispiam poterit vel unquam

si modo recte sapiat fugaci

Credere formae?

Νil ita est clarum ac facies virilis

cuique maiestas grauitasque in ore

\(260\) eminet torno sibi nil reseruans

Quod muliebre est.

Forma quam multis fuerit periclo

secula ostendunt, hodieque pulchra

comprobat Dido nimium atque pulcher

\(265\) Troicus heros.

Vrbe quae tota similis procellae

fertur aut ceruae similis fugaci

quam ferox pastor celeri sagitta

Conijcit arcu.

\(270\) Sic et AEnaeam Phrygium per urbem

diuagans ducit fatua, hospitemque

ipsa fatalem trahit huc et illuc

More furentis.

Vos ο felices animi et beati

\(275\) sola quis virtus pietasque curae est

quique formarum illecebras soletis

Spernere vanas.

Iarbas

Accensus ira, flammeum pectus gero

feruensque difficili bile tumet iecur

\(280\) nihilque tam regale pectus concitat

nulloque maiestas mea facinore

plus laesa fuit, quam contumacis faeminae

agrisque ditatae meis, audacia,

nostris quod oris exuli atque patrijs

\(285\) bonis carenti nupserit, et toro suo,

a me petita non semel, dignata sit

non patiar, omne quod potest belli furor

tentabo prius, et diuitem Carthaginem

flamma atque ferro destruam, quin Troicum

\(290\) deuenerat unde, et a quibus discesserat

oris remittam. Cernis haec Diuum pater

cui Maura gens pictis epulata nunc toris

bacchi liquores consecrat? an te Pater

cum fulmina torques, cumque coelum murmurc

\(295\) vasto moues nihil timemus? atque vani in nubibus

terrent animos mortalium ignes? faemina

in finibus errans meis vaferrima

Vrbem locauit, littora cui concessimus

aranda, spe connubij quod perfida

\(300\) nunc reppulit, AEnaeam tori, indignum, sui

regnique consortem facit. alter paris

mulieribus cinctus, madensque crinibus

pulcherrima potitur unctis, nos tua

muneribus exornare tempia ditibus

\(305\) frustra solemus, teque nequicquam meum

Ο summe Iupiter genitorem existimo.

Iupiter. Mercurius.

Quam rebus est praesentibus intenta mens

humana! quam parum futurarum anxia!

quam sedulo quae turpia sunt, mortalibus

\(310\) melioris oblitis coluntur nominis!

quos inter AEnaeas Phrygum sanctissimus

haud infimus est, cui fertilis et praepotens

Italia fatis immerenti contigit,

quam negligit, Carthaginemque tumidam

\(315\) nunc anxie ornat, et nouas arces locat,

aedesque vetustate collapsas nouat,

Sponsaeque promissae immemor, cum diuite

pulchraque Elisa tempus et aetatem terit.

Hermes, Deorum nuntie facundissime,

\(320\) quin vade, vocaque Zephyros, celerrimis

instructe pennis labere, et Phrygium ducem

Carthagine qui nunc moratur, nec datas

fatis sibi urbes respicit aut curat, mone

celerique dieta refer viro, gradu, mea

\(325\) Non diua Venus talem fore promiserat

armisque graium idcirco non bis vindicat,

sed qui potentis et imperatorum foret

terrae feracis sector, alto a sanguine

Teucri genus qui proderet, ac integrum

\(330\) submitteret orbem legibus, quid si virum

non gloria tantorum mouet: nec si sua

hos laude labores moliatur improbos

nato suo pater quirinas inuidet

arces? quid aedes regias demens parat?

\(335\) quorsumne inimica in gente posteris suis

tam diu moratur? liberos cur Italos

Νec arua tandem respicit Lauinia?

discedat: hoc unum volo, hoc ipsi refer.

**Mer**. Quis improbus summi Deorum et maximi

\(340\) non exequatur iussa? protinus tua

ο Iupiter mandata Troiano feram

terramque fatalem viro per aequora

ventosque, non Carthaginis luxum impiae,

posse inueniri suggeram. Talaribus

\(345\) quo tecta citius regia tangam pede

instructus adsum, queis super alta aequora

superque terras cum violento flamine

portor; meum caduceum quo pallidae

mittuntur animae Tartaro quique auocat

\(350\) ipsas ab orco, confero, sic mortalibus

somnos et addit et adimit, atque lumina

leto resignat, hocque fretus nubila

pernicibus alis trano, quolibet volans.

AEnaeas. Mercurius.

Grates tibi summe lupiter, vobisque reliqui Coelites

\(355\) ago, quod hic finis mihi grauissimi

laboris adsit, quodque vos terram mihi

ostenderitis dulcissimam, qua non velut

nos exteros profugosque terra patria,

verum quasi firmissimo ipsis foedere

\(360\) iunctos colunt. quin imo me Dido sibi

legit maritum, et in potestatem meam

regni moderamen tradidit, Carthaginis

renouationem et arcium mihi credidit,

cui diligenter ut decet operam dabo

\(365\) regemque me praebebo Poenis sedulum.

**Mer**. Ο nate Dea, quid Hesperidum nunc immemor

Carthaginis altae dira fundas moenia?

pulchrasque, faeminae nimis inseruiens,

quid exstruis arces? Ipse me summus Deum

\(370\) regnator, ipse qui gubernat numine

coelum atque terras, huc voluit descendere

ad te, tibique iussa perferri sua

Celeres per auras. quid struis? qua spe teris

his otia terris? nulla si te commouet

\(375\) gloria laborum, neque tibi per ardua

quaesita laus piacere potest, quin filium

Italia cui fatis data est, nunc respice.

**AE**. Lauinia rursus littora per aequora

ventosque, mihi quaerenda sunt? nunquam mihi

\(380\) finem laborum DI dabunt? nunquam miser

solutus aetatem exigam molestijs!

heu! quando terram fata quam tribuunt mihi

tandem tenebo? regnaque fatalia

cui sideri subiecta iacent? quonam loco

\(385\) mundiue parte quaerere me iubet Deus?

per aequora dicit perque graues molestias

ventosque non Carthaginis luxum impiae.

agite viri, classem parate taciti

ne quis resciscat, naeue praeceptis Dei

\(390\) resistat ullus. mox ubi Titan sua

submerserit undis lumina, conscendere

pelagum furentem nos iubet diuum pater

Ηominumque. Rex, qui quaerere nos fatalia

vult regna, quare haec ocyus ut peracta sint

\(395\) curate vos. nunc qua ratione? quo modo?

ambire amore perditam potero miser? Q

uid dicere primum quamue causari meae

potero fugae causam? profecto nescio.

obstare fata quod maneam, nec sponte nos

\(400\) lauinia sequi littora ipsi suggeram.

Dido. AEnaeas.

Ο perfide, te tantum nefas diem putas

celare posse et urbe sic tacitum mea

regnoque sic excedere nostro existimas?

nil mutuus te mouet amor? nil dextera

\(405\) quondam data? nil funere acerbissimo

moritura te Dido mouet? quid aspero

moliris abitum tempore, atque aquilonibus

medijs quid ire per aequora demens cogitas?

quauis fera crudelior, aliena si

\(410\) non arua nec notas domos nunc quaereres,

firmoque si constaret adhuc fundamine

Τua Troia, nec victoris ultrici manu

destructa foret, an pergamum per aequora

hoc tempore demens quaereres. non arbitror.

\(415\) Quid! mene fugis? per has ego te lachrymas

nec non tuam per dexteram, quando mihi

iam nil aliud miserae reliqui, nostra per

connubia, per caeptos hymenaeos, si tibi

quicquam mei acceptum fuit, seu quippiam

\(420\) de te boni merita fui, nostrae domus

miserum labentis, tuamque oro feram

si quid meae preces valent, mentem exue.

Te propter unum Lybica gens, te propter et

nomadum Tyranni odere me, propterque te

\(425\) infensa mihi tota Africa, seuissima

bellis minatur, teque propter unicum

perijt pudor quondam mihi certissimus,

et fama, qua sola mihi contingere

vel astra licebat, occidet! quonam fugis?

\(430\) cui quaeso me morti propinquam deseris

crudelis hospes? hoc enim nomen tibi

De coniuge solum relliquum est, ecquid moror?

an moenia dum frater mea auarus destruat?

captamue deducat Tyri tyrannus hinc?

\(435\) si quis mihi susceptus esset filius

de te mihi si paruulus in regia

nunc luderet AEnaeas patrem tantummodo

qui referat ore, non equidem plane mihi

deserta vel captiua viderer, improbe.

\(440\) **AE**. nunquam, veneranda Dido, quae memoras mihi

meruisse te negabo naeue unquam tui

dum spiritus hos artus reget, dum lumine

fruar, meminisse me pigebit, paucula

pro re loquar, minime meam celare te

\(445\) profectionem, clanculum nec urbe sic

excedere speraui, nec unquam coniugem

tibi spopondi me fore, nec talia

contraximus unquam foedera. **D**. vah perfide!

**AE**. ο si mihi per fata beeret ducere

\(450\) arbitrio vitam meo, curas meas

componere pro libitu meo, mox Pergamum

Colerem et penates patrios, superbaque

Priami maneret regia, Troianaque

conuulsa restaurare tecta, mens mea

\(455\) desideraret maxime, sed diuitem

Italiam Apollo fataque iubent quaerere.

hic amor Elisa me mouet, haec patria est

promissa fatis, si tibi Carthaginis

arcesque Lybycaeque si placet urbis decor,

\(460\) nobis quid Hesperiam inuides? et nos decet

externa quaerere regna, me cari patris

quoties opaca nocte terra absconditur,

quoties diurnis lassa mens laboribus

noctu quiescit, astra quoties ignea

\(465\) surgunt, imago territat, meque admonet

ut protinus mandata diuorum exequar:

terraque fatali, nihil molestias

curans per aequora potiar. me filius

capitisque cari commouet iniuria

\(470\) quem fraudo regnis, insuper interpres Deum

quos testor, ab Ioue missus huc per aethera,

Μandata tulit, his proprijs oculis Deum

in moenia descendisse vidi, hic auribus

praecepta concepì meis; quin desine

\(475\) te meque querelis lacessere tuis,

inuitus eo, nec sponte nos lauinia

regina sequimur littora.

**DI**. Non diua te genuit, tui nec Dardanus

vere numeratur generis author ultimus

\(480\) sceleste, verum caucasus durissimus

horrendus undique cautibus, te protulit,

tigridumque quas Hircania ferox alit

lactatus uberibus nefaste, quorsum enim

dissimulo? Vel quibus miseram me casibus

\(485\) posthac reseruo? lachrymis numquid meis

ingemuit? an ad me sua unquam lumina

reflexit atrox? anne victus lachrymas

ullas dedit? an omnium miserrimam

miseratur amantem? quae quibus praeponere

\(490\) nunc expedit? an Saturnius haec oculis pater

videt benignus? an Dearum maxima

Τibi tanta perfidia placet? vah nullibi

sat tuta fides! miserrimum tecto meo

demens recepì: participem regni mei

\(495\) fecisse sero poenitet. quin perditam

classem sociosque in fluctibus miserrimos

vitae reduxi. incensa nunc furijs agor.

mercurium et insontes Deos vaferrime

praetendis, Apollinisque sancta oracula,

\(500\) lyciasque sortes, scilicet is superos labor

et cura sollicitat quietos, pectoris

hoc facinus est nequam tui, quin vadis hinc?

nec te teneo nec dieta refello tua.

Italica cur non arua nunc per aequora

\(505\) ventosque quaeris? oro equidem pios Deos,

si quid valeant, ut te medijs in fluctibus

scopulisque torqueant nefastum et improbum

ut nomine absentem voces saepissime

Dido, sequar tete ignibus furialibus,

\(510\) quandoque me mors frigida occupauerit

ultura perfidiam omnibus adero locis

Stygijs relictis, omnibus modis mihi

poenas daturus improbe, teque exaudiam

manesque sub imos fama perueniet mihi.

\(515\) **AEn**. Mulieris afflictae quidem moeror mouet,

magis tamen mandata me Diuum mouent

qui linquere me Carthaginem atque noxios

Didonis amores admonent. utinam tui

Regina misereri liceret, non ita

\(520\) urbem tuam relinquerem, nec me darem

pelago furenti et maximis periculis,

sed Di vetant fatumque ineuitabile

quod omnia versat. Tempus est nunc ut meos

socios reuisam, et classis ut instructa sit

\(525\) curare decet, profectioni proximae

ne quippiam desit, moramue praebeat.

Chorus.

Rapitur quo tristis Elisa?

facinus quid mente volutat?

ecquid parat inuida Teucris?

\(530\) Furijs accensa vagatur

veluti lupa foetibus orba,

cursu furibunda pererrat

siluasque viasque frequentes.

causas amor iraque praeceps

\(535\) similes fecere furoris,

Phrygio viduata marito

ipsum nunc ardet et odit.

quid non mortalia cogis

tu pectora dire Cupido?

\(540\) heu quis primus fuit ille

saeuo qui laesit amore

animos et pectora nostra?

quisquis sit, dignus ut alto

pelago mergatur, et una

\(545\) secum periturus amorem

fundo tenus attrahat omnem.

Anna. Dido.

Languescit animus, membra quatiuntur metu,

paueoque cum recordor ut sese dolor

sororis accendat meae. mirabile

\(550\) ut amor et ira discrepant! quantum valent

in foemina? quem nunc amat, mox oderit

eiusque cuius amore languet animam

damnabit orco, si modo voti sibi

futura compos non videtur. his mea

\(555\) stimulis soror agitata sensibus suis

vix imperat. sed exijt et vultu quidem

fletu rigato, mollior hodie quidem

nec tam furiosa quam solet, ad me venit:

quis te soror commouet afflictam dolor?

\(560\) quid misera passim lachrymis teipsam enecas?

quin statue tandem grauibus aerumnis modum

finemque amori noxio. quid me soror

celare vis? quin exprimis luctus tuos

aperisque nobis? forsitan prudentia

\(565\) Consilia plus poterunt mea, quam feruidus

nulloque Consilio violentus impetus.

**DI**. Heu quid rogasi videsne circum littora

properare Teucros? non vides ut undique

iam confluant? an non vides ut carbasus

\(570\) exspectat auram commodam? quia et rates

laetus coronat nauta proximae fugae

omnia parata conspicis. hoc si soror

potui malum sperare idem fortissime

superabo. verum hoc unicum munus mihi

\(575\) exequere nunc, te solam enim ille perfidus

colere solebat, quin tibi arcanissima

credebat, ipsius viri mollissima

tu tempora noras atque aditus facillimos

supplex Tyranno haec dieta perferto mea.

\(580\) non ego Pelasgis iuncta gentem Troicam

exscindere iuraui Aulide, nec militem

ad pergama misi, nec patris carissimi

cineres reuelli, cur inexorabilis

mea dieta spernit? quo ruit? quonam fugit?

\(585\) hoc ultimum det munus amanti mihi

aptum fugiendi tempus exspectet, neque

Sese hyeme committat mari, sed prosperi

facilesque venti cum fauent. non pristinum,

quod prodidit, nunc expeto connubium,

\(590\) nec Italiani, cui nunc meam Carthaginem

postponit oro ut deserat, tempus mihi

inane peto, requiemque furori meo.

aduersa dum fortuna me doceat meos

frenare luctus. ultimum hoc munus soror

\(595\) miserere mei nunc expeto, quod cum mihi

collatum erit. propria manu, si non licet

per fata, mihi miserrima necem inferam.

Anna. AEnaeas.

Quid misera primum dicere? quid immobili

nullisque qui rationibus obtemperat

\(600\) obijeere tandem potero? sensus haesitant,

animusque suspensus metu certi nihil

decernere potest. quam cito excidi mihi!

sed quin relieto qui meos sensus rapit

metu huc et illuc, perago mandatum meum?

\(605\) age. verba nunc intrepida quin constent mea?

Qui, quando quippiam petit, timide petit

negare docet. Tu qui relieta Pergamo

igni atque ferro diruta, per aequora

vitaeque mille pericula, Carthaginem

\(610\) nostram subijsti qua tibi permissum fuit

reparare classem, qua quidem socijs tuis

sparsis procella conuenire datum erat,

quo nunc fugis? quo nunc sororis immemor

veterisque flammae et pristini connubij

\(615\) quod prodere iam nihil pudet, vah perfide!

tua vela vertis! si nihil haec te mouent

benefacta, saltem foeminae moueat furor

ignisque flagrans, qui in dies magis ac magis

accenditur atque augetur. ah iniquissime

\(620\) mortalibus amor imperat! ut diuidit

sua munera Venus, hic amore deperit,

sed ipse odio infensissimo amantem sui

odisse gaudet. si quidem iam non potes

mutare propositum tuum, quod maxime

\(625\) laudabile alias foret, quod si tibi

Quaerenda sunt aliena regna, quaeso ne

Carthaginem ventis iniquis deseras,

periculis ne te obijce cum fugere potes,

quid te ipse periclis grauibus imprudens grauas?

\(630\) quem fata cogunt ille cum venia est miser

at si quis ultro suum malis offert caput,

indignus ut effugiat malum, quod ipsemet

incurrit ultro, per mare hic Carthagine

dum turbidum desaeuijt atque asperum

\(635\) brumale tempus. cur sororem deseris?

ecquid miserrima mouit? aut Teucris mali

quid fecit un quam? hostile nil contra Phryges

molita, naeue milites ad pergamum

submisit unquam, naeue quod summum scelus

\(640\) patris tui cinerem atque busta diruit.

te, quaeso, tandem lachrymae moueant meae,

miserisque questibus meis locum dato.

**AEn**. Tyriae domus generosa virgo, quid meas

inanibus aures verberare questibus

\(645\) iuuat? sororis quid benefacta memoras

Immerita? quorum, si mihi contingeret

millena viuere secula, nunquam excidet

memoria, qui nos hinc vocant testor Deos,

ita me maris saeuissima obruant mala,

\(650\) inuitus eo. An. quorsum Deos sceleris tui

periure testes inuocas? **AE**. incredulis

ut vera pelluceant magis. **A**. nihil Deos

infide times, qui proprios animi dolos

Dis imputas sanctisque Diuum oraculis?

\(655\) sed quaeso breuem largire moram; tantummodo

dum lachrymas questusque praesens audias

miserae sororis. **AE**. non licet, nunc auocant

me milites, quia anchoras classis legit.

**A**. nunc abijt, infelix quid agam! quid consilij

\(660\) deserta sumam! qualibus miserrimam

solabor amantem modis? quam noxium est

ardere quenquam nec vicissim amarier.

Dido. Vmbra Sichaei.

Itane meis infidus ille finibus

excedet? ο diuum pater haec aspicis

\(665\) Οculis benignis? quotquot estis Coelites

tantam potestis ferre perfidiam viri?

nec improbum, sociosque cum classe integra

obruitis undis? ο ferum et intractabile

phrygium genus, quando fauentibus utitur

\(670\) fruiturque rebus, ο homo ingratissime!

vah cuius amoribus fidem viro datam

temere violasse poenitet. sed quid meos

versatur ante oculos? eheu! manes mei

video mariti. **SI**. Ο chara coniunx siccine

\(675\) fidem datam cineri meo obliuisceris?

sic pristinis amoribus renuntias?

quam magna perfidia premit alium nihil

vocare perfidum pudet? quin sequere me

ad Inferos, tibique, si Parcae vetent

\(680\) deserere lucem, proprias infer manus,

scelusque inexpiabile ferro dilue.

**DI**. Quisquis profundo Tartari emissus specu

tenebrosa linquens Ditis inferni loca

lucem reuisis, quisquis es lubens sequar.

\(685\) Violenta mors aliis quidem mortalibus

verum mihi gratisima, quid miseram fugis?

quin corpore me curisque edacibus exuis?

(687a) Ο mors amoris sola sedamen mei

(687b) Nec non pudoris maximi laesi decus

(687c) Confugimus ad te pande placatos sinus

(687d) Ades marite meque perfidiam meam

(687e) Cum spiritu simul exuturam conspice

(687f) Hac dextera marite tibi poenas dabo

(687g) Huic et nefasto pectori gladium inferam

(687h) Animaque memet pariter ac scelere exuam

(687i) Quin te per undas perque Taenareos specus

(687j) Per Styga per amnes igneos amens sequar.

sed me meis conatibus obstat soror

alio ableganda est. Ο soror carissima

\(690\) gratare mihi, viam malis faustissimam

reperi meis, qua vel mihi sese offerat

mitissimum AEnaeas vel eo soluar statim.

ubi maximi finis videtur aequoris,

ubi radios Sol inclytus undis tegit

\(695\) extremis AEthiopum est locus, ubi maximus

humeris Atlas coelum tenet, micantibus

stellis decorum, ibi mihi nouissime

monstrata sacerdos Africa est, sanctissima

quae limina templi seruat Hesperidum vigil,

\(700\) epulasque Draconi qua porrigere regias

solebat, atque in arbore ramos aureos

custodiebat, mella spargens humida

tum quae soporem conciliant papauera,

carminibus haec se soluere mentes praedicat,

\(705\) Quascunque velit, alijsque curas maximas

immittere potest, quin aquam quae profluit

tenere potest, cursumque velocissimum

diuina prohibet indies, et sidera

descendere Coelo praecipit, et retrogredi,

\(710\) manesque nocturnos ciet, soror audies

ut mugiat sub pedibus et tellus tremat,

quin montibus descendere cernes arbores.

germana Deos tuumque caput dulcissimum

testor quod inuitam illicitas artes amor

\(715\) consulere cogat. Tu sub auras intimis

secreta pyram tectis para statim, impius

quaecunque reliquit arma: quas thalamo meo

fixas reliquit exuuias, lectumque quo

primum miserrima perij, pyrae inijce.

\(720\) monumenta viri quaecunque relieta sunt mihi

corrumpere flammis nos sacerdos admonet.

hoc cara soror miserere amantis, effice.

Eheu quid agam? rursusne priores procos

experiar? an rursus Nomadum connubia

\(725\) Supplex petam? quos fatua toties ego

spreui maritos. ergone Iliacas rates

atque ultima Teucrum iussa sequar? quasi quippiam

iuuat ante leuatos auxilio ingratos meo

veterisque facti haud excidat memoria,

\(730\) hoc si faciam, quis me superbus nauibus

volet relictam? heu perdita necdum noueris

periuria gentis Troicae? quid? an fuga

laetos comitabor nauitas? an omnibus

stipata Poenis Iliacam classem insequar?

\(735\) quos urge Sidonia viros mox extuli

conscendere rursus aequora cogam nauibus?

quin ut merita es miserrima mortem subì,

ferroque dolores excute tandem maximos.

Tu cara soror euicta lachrymis meis,

\(740\) tu prima furentem nescia me tantis malis

oneras et hosti me obijcis implacabili,

heu non potui sine crimine vitam degere

nec more ferae connubij expers viuere?

nec tam graues omittere curas? hei mihi!

\(745\) Fidei, Sichaeo quam dedi, fui immemor.

Mercurius. AEnaeas.

Ο nate Dea potesne casu hoc ducere

somnos quietus? non vides quae te manent

pericula demens? auribus nec percipis

ventos tibi spirare secundos? perdita

\(750\) Elisa dolos scelusque dirum pectore

versat moritura, et maximo irae fluctuat

aestu. quid hic morare? quin profugis statim

dum fugere licet? iam videbis littora

obsessa poenis, quin et infestas faces

\(755\) lucere videbis, et aequora vastis nauibus

turbarier. si te hic dies deprenderit.

quin fuge statim, mutabile semper foemina est.

**AE**. Vigilate viri, transtrisque citi considite,

mox pandite vela, nos Deus ab aethere

\(760\) qui missus adest, properare iubet, incidite

funes cito, quia admonet iterum Deus,

Te quisquis es sequimur lubentes, ο faue

nobisque dexter ades Deum sanctissime.

Dido. Anna. Satellites.

Ρro, sancta, si coelum incolis numen tuum

imploro, fides, pro maxime diuum pater,

sic abijt ille perfidus? regnis meis

illuserit exul aduena? quin arma mox

depromite vos? quin tota Carthago virum

igni atque ferro persequatur impium?

\(770\) diripite classem Troicam, remos citi

impellite, vela pandite, infestas rates

consumite flammis, quotquot in urbe degitis

adeste poeni, iniuriam illatam mihi

iam vindicate. sed quid ago? quid nam loquor?

\(775\) ubi misera sum? quis ardor immutat meos

sensus? meam quis occupat mentem furor?

Heu! misera iam nunc impia te fata impetunt,

cum sceptra dabas, regnique consortem tui

infausta faceres, tum decebat impium

\(780\) arcere regni finibus. en dextera

fidesque viri quem patrios ratibus suis

portare Penates praedicant, quem patrios

artus humeris, aetate confectos, suis

Subijsse dicunt. non potui abreptum viri

\(785\) diuellere corpus, et medijs in fluctibus

dispergere? non comites Phryges? non paruuli

absumere ferro corpus Iuli, et patrijs

miscere membra ferculis? sed exitus

dubij fuisset pugna, quid tum? quid mali

\(790\) metui moritura? non potui infestas faces

inijcere castris? neque Dardanias rates

implere flammis? non patrem cum

filio totoque genere perfido potui simul

extinguere, meque his omnibus immittere?

\(795\) Ο Phoebe qui mundum tuis illuminas

radijs, ο curarum mearum conscia

diuina Iuno, tuque diua Proserpina

ulutata nocturnis triuijs clamoribus,

diraeque atroces vindices, manes sacri

\(800\) morientis Elisae, concipite haec, meritum malis

aduertite numen, et preces iusti meas

audite Diui. si caput infandum Deus

attingere portus atque tellurem iubet,

Si fatum id immutabile poscat Iouis.

\(805\) at gentibus vexatis iniquis, finibus

proprijs relictis, careat amplexu sui

Ascanij, et impius auxilium frustra inuocet,

videatque suorum funera crudelissima,

nec pacis iniquae legibus cum se dedit

\(810\) regno fruatur Italico, nec plurimis

sperata laboribus dies ipsi detur,

sed ante diem fatisque minus praesentibus

mortem oppetat, mediaque inhumatus concidat

infidus arena, haec di precor, hanc vocem ultimam

\(815\) cum sanguine fundo, deinde vos fortissimi

Tyrij, genus stirpemque futuram Troicam

vexate bellis, haeque meo gratissima

cineri dabuntur munera, nullus amor siet

nec foedera genti perfidae, ex cinere meo

\(820\) iniuriarum acerrimus ultor prodeat

qui sempiterna Dardanios agitet face

ferroque sequatur impios, quocunque se

et nunc et olim tempore vires dabunt.

aduersa littoribus precamur littora.

Et fluctibus undas arma Punica Phrygijs

contraria sint, ipsique nepotes mutuis

vexentur armis, marteque ciuili occidant.

Annam huc sororem fida nutrix sistito

fluuialibus undis spargier corpus volo

\(830\) pecudesque secum et dieta piacula conferat,

sic rite veniat, tuque, pia tua tempora

vitta coronabis sacra quae Stygio Ioui

parauimus perficere tempus admonet,

finemque meis imponere curis volo,

\(835\) capitisque Dardanij rogum decreuimus

permittere flammis, hoc mihi carissima

exequere nutrix. Pignora eheu! dulcissima

dum fata sinebant, accipite hanc animam meam,

curisque liberate memet edacibus,

\(840\) heu misera vixi, quemque largita est mihi

fortuna cursum infausta peregi hactenus.

nunc magna mei subibit imago Tartarum,

Regalia moenia statui, atque urbem meam

regina vidi, Coniugis necem mei

\(845\) sat ulta, poenas frater infestus dedit,

Ηeu! fausta nimis si nostra nunquam littora

naues tetigissent Dardaniae. sed inulta sic

mortem subibo? sed moriar, sic, sic iuuat

ad Tartara mitti, capiat hunc oculis suis

\(850\) nostrum cruorem Dardanus, et secum meae

ferat omina mortis. **SA**. adeste Poeni totaque

Carthago veni Regina manibus proprijs

peremta iacet. **An**. hoc illud ο soror fuit?

me fraude petebas? hoc rogus voluit tuus?

\(855\) hoc ara parabat? ignis hoc voluit sacer?

heu misera! quid primum querar? comitemne me

dilecta soror contemseras? eadem quoque

ad fata vocare me poteras, idem dolor

ferrumque sustulisset utramque, tempore

\(860\) horaque eadem, manibus his struxi rogum

et voce Deos mea inuocaui patrios?

ideone soror ut te posita, miserrima

hic sola supersim, tigribus crudelior?

Te meque tuum populumque patresque Punicos

\(865\) urbemque tuam extinguis simul, heu! satellites

corpus cruentum auferte, mox efficite vos

ut vulnera lymphis abluam, si spiritus

extremus adhuc supererret, ore legam meo.

/back/

Finis.
