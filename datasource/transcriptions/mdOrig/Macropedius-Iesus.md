/front/

IESUS SCHOLASTICUS

Georgii Macropedii.

Ultraiecti.

Harmannus Borculous excudebat.

Anno 1556.

REVERENDO DOMINO NICOLAO A NOVA TERRA,

Episcopo Hebronensi et Suffraganeo Traiectensi,

Georgius Macropedius S. D. P.

Pro singulari qua me semper complexus es, Reverende Domine, tua benevolentia, non habeo quod tibi rependam praeter exiguum hoc literarium munusculum (nempe *Iesum scholasticum*), quod tibi nonnihil placere consideravi. Hoc itaque tibi liberius (quamquam non sine rubore) quam alii cuivis nuncupare ausus fui, novisti siquidem naturam meam pusillanimem et plus satis verecundam.

Accipe igitur, Reverende Praesul, hoc quantulumcumqe munusculum, quod verecundus offero, et boni consule. Vale in Christo Iesu, omnium nostrum quantumvis puero salvatore et redemptore.

Traiecti, anno 1556.

/main/

DRAMATIS PERSONAE.

qqqPrologus cum Epilogo Nathanael

Iesuah Abibas

Maria Iustus

Elizabeth Saul

Ioannes Gamaliel

Zacharias Nicodemus

Iosephus Nabal

Stephanus Pontifex

Gabriel Paedisca.

\<Philippus\>

PROLOGUS.

Audite me, puelli et adolescentuli,

Quotquot theatro nostro adestis comico.

Advertite (inquam) et mentem et aures paululum,

Ut audiatis pauculos logos meos,

\[5\] Quos omnium vestrum in salutem et commodum

Iam proloquar. Silete et animadvertite.

Pater supernus filium Deus deum

Demisit exsulantem in hoc ergastulum,

Ut recuperaret perditum genus hominum,

\[10\] Primo quod in parente Adamo perierat.

Hic carne sumpta ex illabata virgine,

Nostri absque scelere factus est simillimus.

Qui moribus seorsum ab incunabulis

Piis probisque docuit id, quod postmodum

\[15\] Sermonibus docturus erat in publico.

Puerilibus itaque vos Iesu moribus

(Scholasticos praesertim et omnes parvulos)

Primis ab annis imbui ex animo volens,

Vobis Iesum nunc scholasticum offero,

\[20\] Qui neutiquam virum potentem in opere et in

Sermone vobis obtulissem comicῶς.

Id, quod quidem me iudice foret indecens,

Non omnia siquidem apta sunt comoediae

Rerum argumenta. Gravia enim tragoediae

\[25\] Mage congruunt et maxime si heroicae

Personae erunt tristemque habebunt exitum.

State itaque vos, pueri, ut puellum Iesuah

Cum matre virgine videatis progredi.

State (inquam) et omnibus quietis fabulis

\[30\] Spectate, si qua imitatione digna sint

In matre virginea aut puello Iesuah.

ACTUS I. SCAENA I.

Versus iambici trimetri.

MARIA, IESUAH.

Lassata sum, puer, oppido ex laboribus

Itineris huius nec minus tu (ut suspicor),

Quod adhuc es admodum puer nec adhuc satis

\[35\] Solidata sunt vestigia. IES. Ita se res habet,

Sed amplius condoleo lassitudini

Tuae meis quam incommodis, matercula, heu.

Sedeamus igitur hac sub arbore et patrem

Moremur itidem lassum (ut autumo), suis

\[40\] Qui me subinde baiulavit in umeris.

MAR. Patrem tuum morabimur, mi gnate, in hoc

Loco, ut quiescamus aliquantulum sub his

Ramis virentibus, quoad pater pius

Adveniat, ut Deum patrem tuum et omnium

\[45\] Nostrum invocemus ac litemus victimam.

IES. Me, mater, offer victimam, me victimam

Pater salutarem dedit litantibus.

Per me patrem reddent sibi propitium, ad haec

Tandem ipse victimam offeram me pro omnibus.

\[50\] MAR. Quid est quod inquis, gnate mi? Num tradues

Te olim necandum ut victimam? IES. Velut oviculam

Ducent ad aram innoxiam. Prorsus semel

Ne pereat omne hominum genus. Placanda sic

Ira est patris, propter scelus qui iratus est

\[55\] Generi omnium mortalium. MAR. Heu me, gnate mi,

(Ut video) nondum omnes machaerae, quas mihi

Simeon senex praedixerat, animam meam

Secuere? IES. Non omnes utique, mater mea,

Sed pluria his sufferre oportet te atque me. MAR. Hem.

\[60\] IES. Ne lacrima, matercula. En pater meus

Nunc advenit cum Zacharia atque familia,

Qui erunt tibi solacio. Ne lacrima.

MAR. Surgamus itaque, nam petit me Elizabeth

Cum tibi cognato puerulo et prodromo tuo,

\[65\] Ut suspicor. IES. Ne suspicare, ita res se habet.

Nam is est puer, qui haud editus me haud editum

In gaudio cognovit et vaticinio

Patris mihi praecursor indicatus est.

Iam terge ocellos, nam propinquat Elizabeth.

ACTUS I. SCAENA II.

MARIA, ELIZABETH, IESUS, IOANNES.

\[70\] Cognata, salve plurimum in sancto osculo.

Quam gaudeo in Deo salutari meo,

Quod post tot annos denuo videre te

Merui tuo cum filio et puero meo.

ELI. O virgo mater incluta domini mei,

\[75\] Non creduas quanto aniculam hanc me gaudio

Perfuderis, nec creduas quanta hic puer

Nunc gestiet laetitia, ubi dominum suum

Coram videbit, qui in utero exsiluit meo, ut debuit,

Nondum editus prae gaudio praesentiae.

\[80\] Accede matrem, gnate mi, domini tui et

Coram aspice tibi coaevum Iesuah,

Propter quem in utero gestiebas gaudio.

MAR. Accede, Iesu, prodromi matrem tui,

Deinde loquere prodromo coaevulo.

\[85\] IES. Cognata, salve, Elizabeth. ELI. Salve, puer

Dulcissime et ter maxime. Huc adsis, puer.

IOA. Mater mea, adsum. ELI. Non Iesuah, tibi

Coaevulum et nepotulum, nosti? IOA. Probe. Hem,

Mi domine Iesu, unde hoc mihi ut me, servulum

\[90\] Tuum inutilem, digneris invisere prior?

Duodecimus nunc annus est, quod primulum

Te matris in utero meae nondum editus

Nondum editum prae gaudio exsiliens puer

Agnoveram et prae gaudio nunc maximo

\[95\] Illacrimor. IES. Te lacrimante non queo

Quin lacrimem, dilecte Ioannes Deo.

Te amplector et deosculor, dilecte mi.

ELI. En quanta vis amoris his in parvulis.

Quis dubitet has per lacrimas, quin alteri

\[100\] Vitam suam alter ultroneus impenderit,

Si iam sibi vim tanti amoris exhibent?

MAR. Heu, lacrimas mihi quoque cient hae lacrimae.

ELI. Materna mens gnatum videns lacrimarier

Qui contineat a lacrimis? MAR. Hae lacrimae

\[105\] Praesagiunt diras mihi, neptis mea,

Pauloque post (heu me) futuras lacrimas,

Quas inde ab annis duodecim praedixerat

Mihi Simeon per spiritum propheticum. Heu.

ELI. Domini mei mater, tuas siste lacrimas.

\[110\] En tuus Ioseph, regia Davidis ex

Stirpe editus, iam properat huc cum Zacharia,

Viro meo. Iam siste lacrimas tuas.

Pueri advolant fletu remisso patribus.

Nos (si placet) viris eamus obviam.

\[115\] MAR. Eamus et templum Dei ingressi simul

Dominum invocemus et offeramus munera,

Quae in lege quondam scripta sunt per Moysen,

Ut absolutis singulis negotijs

Montana vos, nos Nazareth, queamus hinc

\[120\] Et expediti et impigri cum parvulis

Proficiscier, quod hic dies sit septimus.

ACTUS I. SCAENA III.

ZACHARIAS, MARIA, IOSEPH, ELIZABETH, IESUAH.

Salvete. MAR. Salve, Zacharia. ZAC. Et tu salvus sis.

ELI. Salvete. IOS. Salve, Elizabeth. Sacrificium

Ut offeramus vesperum, huc concessimus,

\[125\] Quo crastino diluculo, quam liquimus,

Nostram petamus Nazareth. ZAC. Montana nos.

Eamus itaque simul in aedem dominicam et

Domino Deo nostras litemus victimas

His pro puellis atque eorum matribus,

\[130\] Ne illos quod imminet periculum obruat.

Scis, quid de eis quondam propheta dixerit.

IOS. Quid David et reliqui prophetae dixerint,

Heu novimus. Praestat tamen silere quam

Novam movere matribus tragoediam.

\[135\] ZAC. Ergo intro euntes impleamus munia.

Adeste, feminae. ELI. Adsumus cum liberis.

MAR. Ambae adsumus cum liberis promptissimae

Et in domum domini Dei alacres ibimus,

Sistemus et ei liberos spontaneae. Hem.

\[140\] Zebedaei et hic est filius. Salve, puer.

IES. Et hic Ioanniscus est et hic mihi

Cognatus est et hic mihi dilectus est,

Olim mihi multo futurus carior,

Cum pectori meo incubans mysteria

\[145\] Sapientiae et divini amoris hauserit.

Sed audiamus, precor, quid dicturus est.

ACTUS I. SCAENA IV.

STEPHANUS, IOSEPH, IESUS.

Audite, cuncti, state et animadvertite.

IOS. Quidnam novi praeterque consuetudinem

Inceptat hic loqui? IES. Tacendum erit, pater.

\[150\] STE. Audite, dixi, state et animadvertite.

Quia controversia haud parva fuit hactenus

De Meschia Christove nostris patribus

Promisso, ob hoc decrevimus iam publicis

Determinare disputationibus,

\[155\] Quidnam rudi populo siet de Meschia

Credendum. Ob hoc voluere nomodidascali et

Legisperiti singulos, scholasticis

Legalibusque disciplinis subditos,

Cras convenire mane ad horam tertiam

\[160\] In hunc locum cunctique sint, iuvenes senesque,

Et ad rogandum et ad loquendum liberi

Adsintque cuncti, qui velint, sive incolae

Sive accolae sive exteri sine strepitu.

Valete, cuncti, et praedicate ceteris.

\[165\] Sic praecipit, qui praesidebit, Gamaliel.

IES. O si mihi liceat adesse libere

Citra parentum offensionem et iurgium

Huic disputationi. At neutiquam sinent.

Sed mage Deo est oboediendum quam hominibus.

\[170\] Palam Deo, clam matre, cras scholasticus

Puer ipse νoμoδιδασκάλoυς accessero,

Ne videar obviare matris aut patris

Temeriter ex protervia beneplacitis.

CHORUS carmine trochaico dimetro.

Quisque caelicum parentem

\[175\] Laudet, oret, praedicet,

Maxime tamen puelli

A tenellis unguibus.

Quotquot ergo procreastis

Vel nutritis liberos,

\[180\] Sic docete eos pudicis

Cum logis tum moribus,

Ut Deum timere discant

Mox ab incunabulis

Visitentque templa crebro,

\[185\] Supplices et obsecrent.

ACTUS II. SCAENA I.

Versus tetrametri.

IESUAH solus.

In aede sacra aut porticu Schlomonis hoc fiet die

(Ut indicavit praeco) de tuo, pater mi, filio

Seu Meschia celeberrima et solennis disputatio,

Cui volui adesse pro amplianda gloria, pater, tua.

\[190\] Urit tamen mentem meam in matrem meam affectus pius,

Quod eam sciam supra modum indolituram amaris lacrimis.

Melius tamen tua, pater, pro gloria et salute plurium,

Ut uterque nostrum lugeat, quam hominum genus male pereat.

Haec namque vita aeterna erit, si noverint te, mi pater,

\[195\] Et Iesuah Christum tuum. Solare tu materculam

Meam, obsecro, per spiritum nobis coaeternum, pater.

Libenter ego pro perdito homine lacrimabor iugiter.

ACTUS II. SCAENA II.

Versus trimetri.

GABRIEL, IESUAH.

Ave. IES. Quis hic? Tun' Gabriel, patris mei

Bonus angelus fortissimusque nuntius?

\[200\] GAB. Ego Gabriel, puelle, tibi minister et

Matri tuae paranymphus integerrimus

Ad te a Deo patre missus, ut te non modo

Pro matre sollicitum tua consoler, at

Etiam futura roborem in certamina,

\[205\] Quae tibi puer mox ingruent. Sed fortiter

Agas oportet pro paterna gloria et

Salute pro mortalium certo sciens,

Quod a patre tibi tradita sapientia

Omnes tibi contrarios superaveris,

\[210\] Cum tu via ipsa et veritas et vita sis.

IES. Supplex ago tibi gratias Deo patri,

Qui neutiquam me deseris. Sed te obsecro,

Mi Gabriel, ne deseras matrem meam, sed ut

Paranymphus ipsam cum patre meo dirigas.

\[215\] GAB. Et dirigam et post triduum huc reduxero.

Mi domine Iesu, iam vale. IES. Vale, Gabriel,

Et me supernis civibus dic exsulem. Heu.

GAB. Ne fle, puer, dabit tibi Deus pater

In omnibus victoriam. Vale. IES. Vale.

ACTUS II. SCAENA III.

IESUAH solus.

\[220\] Quamquam angelus me Gabriel solatus est

Blande admodum et corroboravit plurimum,

Tanto tamen dolore cor meum angitur,

Ut non queam quin lacrimem. Parente enim

Utroque deserto (heu dolor) solus vagor

\[225\] Nec adesse matri nec patri carissimo

Est integrum. Putabit illa quod patri

Nutricio, contra ille quod matri adsiem.

Verum absoluto vespere diei itinere,

Cum viderint me abesse deversorio,

\[230\] Heu quo dolore et lacrimis uterque tunc

Torquebitur. Tunc, heu, doloris gladius (ut

Praedixerat Simeon senex) praecordia

Penetrabit et materna dirus viscera.

Inde hic mihi modo gemitus atque hae lacrimae.

\[235\] At utroque posthabito me oportet in tuis,

Pater supreme, sedulo negotiis

Versarier. Quod ut assequar digne tua

Pro gloria, tibi supplices porrigo manus

Flectoque tibi cum lacrimis mea genua

\[240\] Aures tuas obtestans, pater clementiae, ut

Me exaudias. Christi tui faciem aspice

Oculosque rorantes amaris lacrimis.

A dexteris quosnam video mihi proximos?

Scholastici sunt, ficui sese applicant.

ACTUS II. SCAENA IV.

NATHANAEL, ABIBAS.

\[245\] Quemnam videmus eminus puellum? ABI. Ubi?

NAT. Procul a sinistris eiulantem. ABI. Video, sed

Non aliquis est nostratium. Candidus enim et

Rubicundus est, electus atque ex milibus.

Quis non fleat videns, puelle, amabiles

\[250\] Genas tuas suffundi amaris lacrimis?

Vide obsecro te, ut os decens, roseae genae,

Frons lata, ocelli splendidi prae se ferunt

Et indolem plane entheam et prae filiis

Mortalium forma decorum et inclutum.

\[255\] Quid membra reliqua corporis, nisi filium

Dei, tribus qui apparuit pueris suis

Fornacis olim in ignibus? Nathanael,

Quin advolamus? Quin puellum amplectimur?

Quin osculamur? Quem eligas ex milibus

\[260\] Huic comparandum puerulo vel angelo?

Sic nempe facies rutilat, ut vultum angeli

Videre mihi videar. Eamus obsecro.

NAT. Mane sub hac ficu latentes clanculum

Exaudiamus, quid Deum precabitur.

\[265\] Se orationi praeparat, nam poplites

Solo imprimit manusque graciles complicat

Oculosque rorantes ad aethera sublevat.

ABI. Placet, audiamus. Vox enim eius dulcis est

Et in illius diffusa labris gratia.

ACTUS II. SCAENA V.

IESUAH, NATHANAEL, ABIBAS.

\[270\] O magne rerum conditor, Deus meus,

Pater meus caelestis ante saecula,

Qui gloriae tuae ampliandae gratia

Et pro salute generis hominum perditi

Me filium tuum unigenitum in hunc lacum,

\[275\] Ex matre mortalem editum, dirae neci

Praedestinatum, hunc e supernis sedibus

Misisti, et oro te et obsecro pro temporis

Ratione et hoc aetatis, ut mihi sedium

Dones tuarum praesidem sapientiam,

\[280\] Quo adsit mihi et mecum laboret, ut per hanc

Meam tua innotescat orbi gloria.

Pater, celebra filium tuum hoc die,

Quo te tuus celebret vicissim filius.

Cum aetate crescat gratia et sapientia

\[285\] Coram hominibus, tua quo augeatur gloria.

Me ob hoc enim parentibus subduxi, ut in

His, quae tuum ad honorem sient, sim sedulo.

Da quoque, pater, animo meo constantiam,

Pudore ne confusus humano velim

\[290\] Aut veritatem obnubere aut pessumdare.

NAT. Perfusus, en, iam lacrimis surgit puer

Suosque vultus sacram ad aedem dirigit.

ABI. Loquamur obiter, antequam nos deserat,

Quo eius fruamur paululum praesentia.

\[295\] Vox namque dulcis est genaeque amabiles.

En sponte se peti videns nos appetit.

Heus tu. NAT. Hem. ABI. Saluta blanditer, quod amore cum

Suavitate dignus est. NAT. Memorem mones.

ACTUS II. SCAENA VI.

NATHANAEL, IESUAH, ABIBAS.

Ave, puelle. IES. Avete, amiculi mei.

\[300\] ABI. Amice, salve. IES. Salvus es, fratercule.

NAT. Dic quaeso cuias es, puer, quod habitus hic,

Praetexta et haec, non incolam aut ἐπιχώριον,

Sed exterum et puerum peregrinum indicant.

IES. Ex Nazareth orationis gratia

\[305\] Huc cum meis parentibus concesseram

Illisque (rebus absolutis singulis)

Domum reversis solus (eheu) divagor.

NAT. Matrem tuam cur deserebas, qui admodum

Es adhuc puer? IES. Quod in iis, quae erant patris mei,

\[310\] Et esse oportuit hactenus et adhuc fore.

NAT. Quid te pater deseruit hic? Studione? IES. Non,

Sed simplici ignorantia, quandoquidem

Pater putavit quod meae materculae,

Et illa quod patri adforem. Seorsum enim

\[315\] Revertier solent parentes approbi

Et liberi quibuslibet sociarier.

Sed vesperi, ubi convenerint, doloribus

Dirissimis se afflixerint, praesertim ea,

In cuius utero coalui menses novem,

\[320\] Quae genuit atque lacte genitum nutriit,

Quae nudulum vel involutum fasciis

Refovit in gremio suo, quae sedulo

Coinquinatum sordibus purgavit et

In omnibus necessitatibus meis

\[325\] Puerilibus noctu diuque mihi adfuit.

An non putatis hanc piam materculam

Supra modum indolituram, ubi vesperi

Desiderari viderit, sed vel in agris

Vel compitis famelicum vagarier?

\[330\] Profecto mater non potest insigniter

Sua non amare pignora, illa maxime,

Quibus officia tanta pietatis duodecim

Exhibuit annis nec rebellia comperit.

Heu causam ob hanc non queo miser quin lacrimem.

\[335\] NAT. Desine, puer, fundere tam amaras lacrimas.

Alias nec ipse continebo lacrimas.

Tu loquere, Abiba, cum puellulo puer.

ABI. Nec ipse eum flentem videns queo quin fleam.

Tu perge eum sermone mutato alloqui. NAT. Hem.

ACTUS II. SCAENA VII.

NATHANAEL, IESUAH, ABIBAS.

\[340\] Amabo dic, quonam voceris nomine.

IES. Iesuah. NAT. Nomen salutis hoc, puer.

Doce, obsecro, tuopte more nos quoque

Orare caelestem patrem. Dabimus tibi

Panem suavi butyro aut melle illitum,

\[345\] Quod esurire obambulantem suspicor.

IES. Cibus est meus facere voluntatem patris,

Caelos qui inhabitat. Is suos non deserit,

Sed se timentes et colentes diligit.

NAT. Quot natus es annos? IES. Duodecim, ut aestimo.

\[350\] NAT. Quis te erudivit in sacris puellulum?

IES. Nil praeter hoc, quod a meo patre didici,

Novi. NAT. Quisnam est pater? Eruditus est?

IES. Omnes in illo sunt simul sapientiae et

Scientiae thesauri ad unum absconditi.

\[355\] NAT. Quid sentit is de Meschia? IES. Quid sentiat,

Nisi quod palam scriptura de ipso prodidit?

NAT. Videre tu non minus ab ipso praeditus

Scientia quam si in schola a didascalis

Legisperitis institutus sis probe.

\[360\] Oramus autem, ut adsies doctoribus

Nonam sub horam, ut disputantes audias.

IES. Vereor adire. NAT. Te morabimur atque te

Tuebimur, ne te pudor suffundat aut

Deterreat. Quin Gamalieli quoque, patri

\[365\] Meo atque nomodidascalo, de te loquar.

Adest Saul. Me abire oportet ilico,

Tu loquere, Abiba, parvulo. ABI. Paucis loquar.

ACTUS II. SCAENA VIII.

ABIBA, IESUAH.

Haec trabea amabo dic tibi unde, Iesuah.

Contextus hic minime est quidem nostratium.

\[370\] IES. Dicam tibi, fratercule atque amicule.

Meam volunt materculam hunc χιτώνα mihi

Ipsis ab incunabulis industrie

Contexuisse desuper velut ἄραφον

Talarem adusque fimbriam, et domino a Deo

\[375\] Patre caelico tantum impetrasse precario, ut

Haec ipsa crescat cum meo corpusculo

Usque ad virilem aetatem et ultimam necem,

Et distrahenda ad exteros (heu me) viros.

ABI. Quid lacrimae fluunt ocellis denuo?

\[380\] Mortem times, quam omnes pariter obibimus?

Nos pueri adhuc sumus. Quid ante tempus es

Miser atque me tecum incitas ad lacrimas?

Quo tunica tum tua distrahenda aut quo modo?

IES. De me omnia, heu, quae scripta sunt, implenda sunt.

\[385\] Vestes meas partiti erant sibi et super

Vestem meam misere sortes impii

Coram meis quoque proximis. Hinc lacrimae.

ABI. Ne lacrima. Sile, Iesuah, Saul adest,

Ne nos ioco Sardonico derideat.

ACTUS II. SCAENA IX.

IUSTUS, SAUL, IESUAH, ABIBAS.

\[390\] Saul Saul, liceat mihi, rogo, congredi.

SAU. Reverte, Iuste, domum tuam, quia ineptus es.

IES. Sit mecum Iustus obsecro, fratres mei.

Fortasse enim hic aliquando erit mihi notior,

Quod videam eum bonae indolis puellulum.

\[395\] SAU. Indoctus est prorsusque analphabetus est.

IES. Ex ore nonne infantium laudem suam

Deus efficit? Liceat Iusto congredi.

SAU. Licet, adsit. IES. Adsit mihi fraterculus,

Quamquam rudis. Probis parentibus ortus est,

\[400\] Viri optimi probique amicus filius,

Olim vocandus Barsabas. Frater mi, ades.

ABI. Novistin' hunc? IES. Novi probe, hem. Quis ephebus hic

(Citus advolat), qui serio nos appetit?

ABI. Is Stephanus est, minister hic διδασκάλων.

\[405\] IES. Minister illorum fidelis est, mihi

Testis futurus postea fidelior.

Nam dura pro me postmodum passurus est.

ABI. Exaudiamus, quid novi dicturus est.

ACTUS II. SCAENA X.

STEPHANUS, ABIBAS, SAUL, IESUS, IUSTUS.

Quid obsecro, socii mei, moramini?

\[410\] Quin templum aditis atque nomodidascalos?

Mandant Gamaliel ceterique didascali,

Ut symmathetae mox cum Abiba filio

Et Nazareno Iesuah compareant,

Quo disputantes audiant de Meschia

\[415\] Interrogentque (si velint) vel disputent.

Nathanael vos antevertit singulos.

Adeste cuncti, vos morantur plurimi.

ABI. Vocat pater me et Iesuah cum ceteris.

Eamus itaque alacriter, ne nos pigros

\[420\] Seu tarditatis arguat. SAU. Abeamus hinc.

IES. Vereor, Abiba. ABI. Absit pudor, iubet pater.

Acceptus eris amaberisque ab omnibus.

Si volueris, interroga vel disputa.

Adesto, Iuste, Iesuah cum ceteris.

\[425\] IUS. Puerum puer sequor libens. Sequere, Saul.

STE. Ego vos praeibo, adesse vos ut nuntiem.

SAU. Praei, sequor cum parvulis ut parvulus.

Festina, Iuste, lentius ne corruas.

Nam si cecideris, quis putas te sublevet?

\[430\] IUS. Saul libens. SAU. Ego te libens? IUS. Tu me libens.

Etsi fuas mane lupus rapax, tamen

Cum Beniamin ad vesperam escas divides.

SAU. Putaveram te omnino stupidum et inscium.

Non tamen amusum penitus esse conspicor,

\[435\] Ab Iesuah nec separandum amiculis.

Sequere. IUS. Sequor. Scholae sumus iam proximi,

Ingreditur atque pontifex aedem sacram.

Fors erit ibi dialexis haec de Meschia,

Cui sumus iam a nomodidascalo acciti.

\[440\] SAU. Certo ibi futura. Quo putas se pontifex,

Nisi sacram ad aedem recipiat? Sequere et sile. IUS. Hem.

CHORUS.

Liberos si habes capaces,

Erudi ipsos, si queas,

Aut docendos eruditis

\[445\] Trade praeceptoribus.

Nam scholaris disciplina

Omnibus mortalium

Disciplinis praestat atque

Legibus quibuslibet.

\[450\] Hanc palaestram tolle mundo,

Destrues ecclesiam,

Destrues sacrum et profanum,

Destrues rempublicam.

ACTUS III. SCAENA I.

GAMALIEL, ABIBAS, NATHANAEL.

De puero Iesu mira mihi narrata sunt.

\[455\] Quapropter hunc, domini mei et didascali,

Volo huc puellum accirier. Vocetur huc,

Si dignus est (ut dicitur) nos audiat,

Interroget vel disputet, quamquam puer

Duodennis aut Galilaeus est. Abiba, ades.

\[460\] ABI. Adsum, pater. GAM. Quin tecum adest Iesuah,

Carus tibi et Nathanieli plurimum?

Accerse eum. ABI. Vocabo, quamquam plurimum

Verebitur. GAM. Concede tu, Nathanael,

Ut tum pavori tum pudori blanditer

\[465\] Uterque pueri consulat. NAT. Concedimus

Tuebimurque, ut ambo ei promisimus.

Videbitis (ni fallor) in puellulo

Divinam inesse et indolem et sapientiam.

GAM. Ex Nazareth aliquid boni sperabimus?

\[470\] NAT. Sperabimus (dubio procul) multum boni.

ACTUS III. SCAENA II.

GAMALIEL, NATHANAEL, IESUAH, PONTIFEX.

Papae Deum immortalem, ut hic speciosus est

Prae filiis mortalium atque amabilis!

Quis dubitet hunc Dei inhabitare spiritum?

NAT. Hoc dixeris, si eum loquentem audiveris.

\[475\] IES. Salvete, nomodidascali et domini mei.

GAM. Quis es, puer, vel unde ades? Dic libere.

IES. Natum ferunt in Bethlehem, at me Nazareth

Nutrivit usque in hunc diem. GAM. Sunt tibi pater

Materque? IES. Sunt. GAM. Quid pater agit? IES. Faber est pater.

\[480\] GAM. Ars humilis est. IES. Hac me tamen nutrivit et

Matrem hactenus. GAM. In literis versatus es?

Te in lege satis et in prophetis asserunt

Recte institutum. IES. Nil scio, nisi quod meo

Ex patre didici sedulo atque retinui.

\[485\] GAM. Adeo eruditus est, ut te quoque interim

Doceat et instruat? IES. In eo paene omnis est

Thesaurus et sapientiae et prudentiae

Reconditus. NAT. Nos idem et ab ipso audivimus

Et in ipso eosdem absconditos videbitis.

\[490\] PON. Sedeat puellus Iesuah mihi proximus,

Dum finiatur ipsa disputatio.

IES. Tantisper hoc in angulo sedebo vel

Stabo potius, mi domine, dum soluta sit.

NAT. Rubore prae pudore puer afficitur et

\[495\] Veretur inter principes viderier.

GAM. Sede ergo liber medius inter nos, puer,

Et hunc locum occupabis hora proxima.

IES. Quia sic placet dominis meis, sedeo libens.

ACTUS III. SCAENA III.

GAMALIEL, NICODEMUS, NABAL.

Iam, quemadmodum decrevimus, domini mei,

\[500\] Tractandum erit de Meschia, an venturus est,

An frustra eum exspectavimus et frustra adhuc

Posthac eum exspectabimus. Super hoc, patres,

In lege quid vel in prophetis proditum est,

Scrutamini et decernite, ut populus rudis

\[505\] In veritate roboretur et in fide

(Velut hactenus) non ambigat. Profecto enim haud

Refert parum istuc credere aut non credere.

Dic, Nicodeme, tu tuam sententiam,

Aetate quod praestas scientiaque in Israhel.

\[510\] NIC. Quamquam scio multos fuisse et esse adhuc,

Qui Meschian ex lege posse Moseos

Venturum in hunc mundum negent probarier,

Tamen in prophetis id liquet manifestius,

Praesertim iis, qui attenti eosdem lectitant.

\[515\] Verum loquantur doctiores doctius.

NAB. Nec in prophetis usquam aperte mentio

Fit Meschiae. Proinde fabulosa sunt,

Quae dictitarunt hactenus. GAM. Quid audio?

Dic tu, puer, quid sentias. NAB. Puer senes

\[520\] (Si diis placet) docturus est. GAM. Sile parum.

ACTUS III. SCAENA IV.

IESUAH, PONTIFEX, GAMALIEL.

Domini mei et patres mei, miror equidem

In re quod hac manifesta adhuc haeretis et

Titubatis. An semel excidit, quod dixerat

Iehova in initio creationis omnium

\[525\] Ad callidum serpentem et ipsam mulierem?

Dissidia ponam inter te et ipsam mulierem,

Inter tuum et semen mulieris, quod caput

Tibi virulentum conteret. Dicite mihi,

Quod semen hoc putatis esse vel fore,

\[530\] Quod impium caput diaboli conteret,

Nisi Meschian, nisi Christon et Dei patris

Unctumque sancto spiritu gnatum unicum?

PON. Bene intulit profecto puer hic parvulus,

Sed qua, puer, ratione serpentis caput

\[535\] Hoc conteret semen, rogo ultra disseras.

IES. Canit entheos propheta sic per os Dei.

Propter scelus populi mei percussi eum,

(Intelligis) Christum meum seu Meschian.

Propter scelus siquidem Deus primarium

\[540\] Adami et Hevae, quod genus mortalium

Per traducem contraxerat, graviter Deus

Offensus haud placarier potuit, nisi

Innoxium per sanguinem Christi sui,

Qui solus omnium absque peccato patris

\[545\] Iram sui perinde sacra ac victima

Placaret ultro sanguine ac nece propria.

Venturus igitur Christus est, qui pro suo

Populo beando mortem obibit et caput

Patre mitigato virulentum conteret.

\[550\] Contritum erit, cum vis ei tyrannidis

Apud inferos adempta erit, ubi Meschiae

Credentibus caeli aperientur ostia.

PON. Tantum hactenus de Meschiae potentia

Non novimus. Succurrit ex legene aliud?

\[555\] IES. Quid planius quam id, quod canebat Moyses

Vobis: prophetam suscitabit dominus ex

Confratribus vestris et ipsum veluti me

Exaudietis in omnibus, quae dixerit

Vobis. Quid aliud de propheta Moyses

\[560\] Praenuntiat quam Meschiam legem novam

Scripturum in hominum cordibus, cui in omnibus

Oboediendum erit perinde ac Moysi

In lege veteri, lapidibus quam insculpserat?

PON. Vere puer nil aliud hic praenuntiat.

\[565\] GAM. Adhucne sunt, quae ex lege Iesu proferas?

IES. Permulta sunt, sed unum adhuc libet addere.

GAM. Dic. ------------

ACTUS III. SCAENA V.

IESUAH, GAMALIEL, PONTIFEX, ABIBAS.

------------ Israhel patriarcha cum bene diceret

Morti propinquus liberis, prudens ait:

Non auferetur ex Iehuda sceptron aut

\[570\] Dux femoris eius, donec adsit ille qui

Venturus est et ipse erit tunc gentium

Exspectatio. Quis ille, qui venturus est,

Nisi Meschiah, domini mei, quem ex semine

Iudaico vos nasciturum creditis.

\[575\] In eumque gentes spem suam novissimam

Ponent velut verae salutis anchoram.

GAM. Et haec prophetis consonant, ἔνθεε puer.

Si quisquam habet quod his contrarium putet,

Id differendum in crastinum hora tertia,

\[580\] Quod hora iam sit serior. Cras alacrior

Quisque rediturus est et expeditior

Tractabimusque, qualis aut quo schemate

Venturus est (sat quod liquet modo) Meschiah.

PON. Nisi puer hic esset humilis et natus fabro,

\[585\] Hunc Meschian Deique gnatum dicerem.

Quis tamen erit, suo patebit tempore.

GAM. Non accipit Deus πρόσωπoν hominis, at

Si quis Dei est amator aut virtutis, hunc

Merito elevat, quemadmodum Davida Amosque

\[590\] A gregibus ad prophetiam vocaverat.

PON. Verum, sed haec domino Deo committimus.

Ostendat ipse, ad quid puellum elegerit.

GAM. Duc, fili, in aedes puerulum ad merendulam

Et vesperi ut tecum refectus dormiat.

\[595\] Abi. Ducam, pater, nisi Iustus ipsum abduxerit.

Id quod futurum suspicor. GAM. Si sic, placet.

ACTUS III. SCAENA VI.

IUSTUS, ABIBAS, IESUAH.

Eamus ad matrem meam, mi Iesuah.

Quod ipsa nos morabitur sub vesperem,

Cras tecum, Abiba, dormiet. ABI. Placet. Tamen

\[600\] Quod te rogavi et quod spopondisti mihi,

Me obsecro, puer, primum doce, quemadmodum

Pater mihi caelestis invocandus est.

IES. Docebo te et sic more nostro dixeris:

Pater superne, conditor rerum omnium,

\[605\] Nomen tuum sanctum innotescat omnibus.

ABI. Tu perge, numeris metricis verba teneo.

IES. Regnum tuum adveniat repulsis hostibus.

ABI. Ut primum et hoc numeris tenebo metricis.

IES. Tua fiat in terris voluntas, quemadmodum in

\[610\] Caelestibus. ABI. Sed et hoc tenebo, pergito.

IES. Ἐπιούσιον panem adde nobis hoc die.

ABI. Et hoc tenebo. IES. Remitte nobis debita, ut

Nobis remittimus omnibus debentibus.

ABI. Et hoc tenebo quamlibet difficilius.

\[615\] IES. Ne nos sinas induci in hostiles dolos.

ABI. Tenebo. IES. Sed nos a malo omni libera.

Tibi soli enim regnum, potestas, gloria,

Per cuncta in aevum saeculorum saecula.

Amen. Pater sic invocandus est meus.

\[620\] ABI. Si sic tuus, nosterque sic orandus est.

IUS. Iam meritus est (ut dixeratis) Iesuah

Cum butyro aut cum melle panem candidum

Mecum deinde iturus ad matrem. ABI. Placet.

IUS. Cape ergo panem candidum, mi Iesuah,

\[625\] Cum butyro et properemus ad matrem meam.

ABI. Cape. IES. Amicule, habeo gratiam. Vale. ABI. Vale.

Cras, spero, mecum dormies. Vale. IES. Vale.

Valeat pater cum fratre amico in crastinum.

ACTUS III. SCAENA VII.

IUSTUS, IESUAH.

Quod per tuam institutionem meritus es,

\[630\] Nunc ede, puer. IES. Nequaquam edam solus, sed hoc,

Iuste, tecum dividam domi tuae.

IUS. Matercla mea nobis paravit brosymon

Ex lacte dulci et pane candidissimo.

IES. Hoc dabimus igitur pauperi. IUS. Esto. Sed, obsecro,

\[635\] Non tibi parat, mi Iesuah, mater tua

Ex lacte dulci et pane suavi et candido

Dulce et suave brosymon? IES. Numquam parat.

IUS. Qui non coquit? IES. Quod sensim ad paenitentiam

Adhuc tenellum nutriat, quemadmodum

\[640\] Et meus Ioannes puer nutritus est

Domi suae sterilibus a parentibus.

Qui iam suis avulsus a parentibus,

Deserta eremi squalidaque loca appetet

Nil praeter ἀκρίδας τε καὶ μέλι ἄγριον

\[645\] Esurus et pilos camelorum induet.

IUS. Tantillus ille puerulus vix te (arbitror)

Antiquior. IES. Tantillus hic. IUS. Papae, quid hoc?

Sed age tibi matercla quid coquere solet

Seu quo hactenus nutritus es? IES. Lacti acidulo

\[650\] Farinulam hordeaceam commiscuit

Pultemque sibi mihique coxit sobriam

Holusculumve ex brassica aut rapunculis.

IUS. Nil addidit condiminis, nil butyri?

IES. Condimen optimum arbitrata erat famem

\[655\] Sub vesperem et sub horam prandii.

Nihilominus tamen subinde butyro aut

Melle oblinit panem mihi hordeaceum,

Quo indulgeat meae tenellae aetatulae

Sciamque prava odisse et eligere bona.

\[660\] Sitientibus quoque ultro aquae sunt obviae.

IUS. Tam rigida mea non est mihi matercula.

Paedisca adest, nunc proximi sumus aedibus.

IES. Age differamus epulum adusque vesperem.

Vereor enim, ne non queamus tempori

\[665\] Adesse disputationibus. Consultius

Hanc dividamus tortulam cum butyro

Et vesperi coquendum edamus brosymon.

IUS. Paedisca adest. Si nondum adhuc paraverit,

Moremur usque ad vesperem. IES. Iam mihi places.

\[670\] Iam cape meae merendulae partem alteram.

Sed eamus intro et edamus intus, ut decet.

CHORUS.

Praecipit Deus parentes

Et coli et venerarier,

Sed se amandum et se colendum

\[675\] Praecipit super omnia.

Si parens eget vel aegret,

Esto gnatus obsequens,

At si honor Dei requirat,

Hunc cole, illos neglige.

\[680\] Nam qui amat patrem matremve

Plus quam Iesum, indignus est

(Ipse ut inquit) appellari

Christiano nomine.

ACTUS IV. SCAENA I.

IESUAH solus.

Priusquam abibo, genibus inflexis mihi

\[685\] Pater meus caelestis invocandus est,

Ut prosperum faciat mihi hoc negotium,

Quod eius ad laudem subibo et gloriam.

O, mi pater, da mihi tuarum sedium

Sapientiam, prudentiam seu spiritum

\[690\] Scientiae (sine quo nihil agere

Humana valet infirmitas), ut hoc die

Sic praedicem nomen tuum et Christi tui,

Ut te patrem atque filium cum spiritu

Sancto sciant hostes tui per saecula.

\[695\] Scio namque, quod sub hoc die mihi ingruat

Non parva cum hostibus tuis contentio.

Verumtamen fiat tua voluntas, pater.

Et obsecro, soleris ut matrem meam,

Quam scio mea de absentia lacrimarier.

\[700\] Nunc ibo, dira quo vocat necessitas.

Prospectat eminus foras Nathanael.

ACTUS IV. SCAENA II.

GAMALIEL, NATHANAEL, IESUAH.

Ubi noster est Iesuah? NAT. Ecce adest puer

Roseas genas suffusus aegris lacrimis.

Iam vidi eum poplitibus inflexis suum

\[705\] Manibusque supplicibus patrem precarier.

GAM. Quid est, Iesu, quod videris lacrimas

Fudisse amaras? Obsecro, si quispiam

Te laeserit, dicas mihi liberrime.

IES. Nullus profecto, domine mi, puerilis id

\[710\] Natura habet, facile ut fleat seu rideat.

Quin et facile matris meae obliviscier

Nequeo puer. GAM. Solare, Iesu: crastino

Die aderit hic matercula et nos te interim

Curabimus. IES. Ago gratias, domini mei, et

\[715\] Omnis boni largitor ipse retribuet.

GAM. Tersis ocellis denuo, puer, sede et,

Si postulet res, te tuere libere. IES. Hem.

ACTUS IV. SCAENA III.

GAMALIEL, IESUAH, NICODEMUS cum ceteris.

Quod proposuimus hinc ab hora tertia,

Nunc explicemus lucide, domini mei et

\[720\] Didascali doctissimi. Prius tamen,

Si quid puer locutus est verbo Dei

Contrarium in prioribus sermonibus,

Nunc quisque vestrum dicat hic liberrime,

Ne quis queratur quod puello plusculum

\[725\] Sit attributum quam seni didascalo.

IES. Nihil mihi tribui volo, patres mei,

Sed veritati plurimum. Sermo meus

Si veritate vacuus est, reprehendite.

Si veritate nititur, concedite.

\[730\] NIC. Concedimus. Tuam imus in sententiam.

A. Concedimus. B. Concedimus. C. Concedimus.

GAM. Quid itaque, Nicodeme, sentiendum erit

De Meschiae venturi honore et gloria

Qualive sit venturus ad nos schemate?

\[735\] Tum ceteri quoque super hoc respondeant.

ACTUS IV. SCAENA IV.

NICODEMUS, GAMALIEL, PONTIFEX cum ceteris.

Diversi varia praedicant nec mutuo

Consentiunt, verum (ut mihi persuadeo)

Iuxta prophetas ut potentem principem

Venturum eundem existimo, qui ferrea

\[740\] Virga rebelles corriget, sed pristinum

Cum gloria regnum Israheli porriget,

Ex omnibusque gentibus profugos suis

Reducet huc viribus et armis bellicis.

A. Sic asserunt. B. Sic credimus. C. Sic ethnicos

\[745\] Premi potentia et rebelles opprimi

Decet atque sic necesse erit per Meschian.

GAM. Quid tibi, puer, videbitur? Modo dicito

Nec te pudor nec te pavor deterreat.

Pro veritate libere loqui decet.

\[750\] Praestat tamen redire ad horam vesperam,

Ne taedium sermo pariat prolixior.

PON. Non sic, patres. Prius audiamus Iesuah.

GAM. Loquatur ergo Iesuah liberrime.

ACTUS IV. SCAENA V.

IESUAH, PONTIFEX, GAMALIEL, SAUL.

Gamaliel pro veritate libere

\[755\] Loqui iubet. Loquar proinde libere.

Sed oro, si quid interim balbutiam,

Ignoscite pueritiae atque infantiae.

PON. Ignoscitur; loquere, puelle, libere.

IES. Ut Nicodemus senserat, consentiunt

\[760\] Prope singuli. Nusquam tamen probabitur,

Quod ullus haec verus propheta senserit.

Sed ex diametro prorsus his contraria.

Venit (inquit) ecce rex tuus Zacharias.

Filia Sion, regem vides, sed obsecro

\[765\] Quonam apparatu regio? Qua purpura

Vel coccino quove aureo diademate?

Stipatus aut quo milite? En venit tibi

Mansuetus aut pauper asinae vili insidens.

Quod schema regium pro Meschia tuo?

\[770\] Quis cultus hic regis tui ter maximi?

Fateor tamen, quod dignitatis nomina

Subinde Meschiae in prophetis pluribus

Tribuuntur, ut regis, ducis, pantocratoros,

Quae saecularem non tamen fastum volunt,

\[775\] Verum Dei ter maximi potentiam

Et gloriam, qua contumaces arguet,

Primum Iehudaeos, deinde et ethnicos.

Dicturus est profecto non modo gentibus,

Sed et Iehudaeis sibi rebellibus:

\[780\] Regnum meum non est ab hoc mundo, sed ex

Superum patre omnium, Deo ter maximo,

Qui solus omnibus creatis imperat.

PON. Ergone Deus credendus est, cum venerit

Christus? IES. Deus verus et homo credendus est,

\[785\] Adeoque filius Dei et hominis unicus,

Altissimus et humillimus. PON. Absurda sunt,

Quae loquere, Iesu. Qui Deus et homo simul

In eodem et uno Meschia convenerint?

Deusne carnem assumpserit? Deus hominem?

\[790\] GAM. Absurda plurimum videntur haec, puer,

Verum tuae donanda teneritudini.

IES. Cum signa videritis homini impossibilia

Patique eundem, quae Deo non congruunt,

Tandem ibitis (scio) in meam sententiam.

\[795\] GAM. Abire praestat quam his super contendere.

SAU. Non sic. Sine me, oro te, Rabbi, cum Iesuah

Confligere. GAM. Hem, verbo tenus, sine verbere.

SAU. Verbo tenus, sine verbere. Respondeat.

ACTUS IV. SCAENA VI.

SAUL, IESUAH, GAMALIEL.

Quaenam putas, sordidule, nostrum Meschian

\[800\] Indigna passurum ut hominem aut, si Deus erit,

Quonam modo passurus est? Dic, sordide.

IES. Saul, Saul, quid niteris me persequi?

Expende quinquagesimum atque tertium

Caput Esaiae et dic mihi, Saul, quis est,

\[805\] De quo prophetes loquitur hoc modo inquiens:

Vidimus eum, sed non erat species ei

Neque decor, et ut novissimum virorum et ut

Virum dolorum infirmitati obnoxium,

Vere ipse nostros et dolores languidus

\[810\] Tulit, ipse vulneratus atque attritus est.

Propter scelus populi mei percussi eum.

Nos velut oves erravimus. Deus pater

Posuit in illo iniquitates omnium

Nostrum. Quia voluit ipse, sponte oblatus est.

\[815\] Nam velut ovis vel ut agnus ad necem innocens

Ducetur atque cum scelestis ut scelus

Reputatus est et, quae propheta latius

Praecinuit, alia pluria. Dic mi, Saul

(Qui olim meus futurus es), de quo putas

\[820\] Tam vilia et tam abiecta praecini, nisi

De Meschia Deique et hominis filio,

Quamquam illius generationem neutiquam

Mortalium quisquam valebit assequi?

GAM. Respondeat Saul volens confligere.

\[825\] SAU. In eo prophetae non satis versatus est

Loco Saul. Moretur horam in proximam,

Cedo sub hac hora, puer, conflictui.

GAM. Sic puer Iesus cum suis edat et bibat

Speretque cras adfore suam materculam.

ACTUS IV. SCAENA VII.

IUSTUS, PAEDISCA, IESUAH.

\[830\] Laetare, Iesu: cras tuam materculam

Non sine triumpho nobili visurus es,

Ut inquit archididascalus Gamaliel.

Proinde eamus ad meam materculam. En

Paedisca nobis obvia est cum brosymo.

\[835\] Adduxero cras tibi tuam materculam. IES. O

Utinam mihi ipsam adduxeris. IUS. Adduxero.

Exibo enim diluculo et per viculos

Et plateas quaeram tibi, quam diligis.

Facile indicabunt ipsam amarae lacrimae.

\[840\] IES. Heu lacrimae matrisque carae lacrimae. Heu.

IUS. Ne lacrima. En Paedisca adest cum brosymo.

PAE. En dulce lac cum pane coctum candido

Edendum Iusto mittitur cum Iesuah,

Suo amiculo. IES. Magnas agemus gratias.

\[845\] PAE. Pappate iam, puelluli. IUS. Pappabimus.

IES. Pappabo tecum, amicule, his matris tuae

In aedibus. Pappabis et tu suaviter

Patris mei tandem in supernis aedibus.

IUS. Ubi habitat, inque Iesuah, pater tuus?

\[850\] IES. Procul hinc, Iuste, et in supernis montibus.

Ubi fuerimus robustiores, huc revertar et

Cum gaudio te duxero ad patrem meum,

Ubi melle coctum saccaroque brosymon

Pappabimus sine termino suavius.

\[855\] IUS. Quid huc Saul? ------------

ACTUS IV. SCAENA VIII

SAUL, IESUAH, IUSTUS.

------------ Mi Iuste Iuste. IUS. Saul Saul.

SAU. Qui venimus simul, simulne vescimur?

IUS. Analphabetus est Iustus, neutiquam

Te intelligit. SAU. Te duxeram. IUS. At me calcibus

Lapsum luto mox imprimendum dixeras.

\[860\] SAU. Abi in malam crucem. IES. Mali nil irroges.

Quin redde potius pro malis bona Sauli.

Te quaeso admittito. IUS. Saul, Saul, ades.

SAU. Saul adest. Hoc exedamus brosymon.

IUS. Haudquaquam, enim iusto es lupo rapacior.

\[865\] Sit Iesuah pars (ut decet) merito amplior.

IES. Mi Iuste, sat erit omnibus. Sed obsecro,

Quis coxit hoc tam delicatum brosymon?

IUS. Matercula mea utrique nostrum, Iesuah.

Exedere oportet, antequam cedamus hinc.

\[870\] IES. Non possumus, nisi Saulus hic sit alacrior.

SAU. Rapacior dicere volebas, ergo ero

Rapacior. IES. Iure optimo tibi competit

Rapacitas, si fueris usus debite.

SAU. Raptim ergo edam, tribui meae quo congruam,

\[875\] Quo Beniamin respondeam. IES. Responderis,

Si vesperi escas et spolia diviseris.

Edat Saul, nos revocat hora denuo.

IUS. Prius exedamus brosymon. IES. Aliquantulum

Praeibo vos, quod urgeat negotium.

\[880\] IUS. Ego te sequor, tu exede, Saul. SAU. Exedo, sequar.

Turpe est manere, subsequor. Quid pueri habent?

Quid stupet Iustus? Iesuah quid sternitur?

IES. Domine pater, dominator et vitae meae,

Patrem et meam solare matrem virginem. Heu

\[885\] Et lacrimantem dirigat bonus angelus.

SAU. Quid obstupescis, Iuste mi? Quid prospicis?

IUS. Video eminus precantem Iesum supplicem.

Et ecce adest ei angelus, qui uberrimas

Abstergit oculis lacrimas. SAU. Erras, puer.

\[890\] IUS. Non erro, et angelus evolat, surgit puer.

SAU. Praeite vos, ego subsequar. IUS. Praeibimus.

SAU. Si vera sunt quae loquitur hic simplex puer,

Plus in puello Iesuah latere quam

Foris patere suspicor. Nihilominus

\[895\] Leges avitas atque mores patrios

Statui tenere mordicus, quos prorsus hic

Semel abrogare nititur. Subsequor eos,

Ubi grunnientem alvum meam levaverim.

Consultius cedam tamen conflictui.

ACTUS IV. SCAENA IX.

GAMALIEL cum ceteris.

\[900\] Si vel Saul velit vel alius quispiam

Logois Iesu obnitier, respondeat.

Sed (ut audio) cessit Saul conflictui

Hinc maxime, quod tempori haud compareat.

Si qui velint, respondeant liberrime.

\[905\] Differre namque in crastinum vix commodum,

Quod crastinus dialexim habebit propriam

De Meschiae Christive certo tempore,

Quo se pie invocantibus venturus est.

Studento singuli in arduo hoc negotio

\[910\] Proferre, quod sit utile atque accommodum.

Nec enim aliud est quod dignius tractetur aut

Quod sit magis mortalibus probabile.

CHORUS.

Veritatem praedicandam

Mandat ipsa veritas,

\[915\] Veritatem nam loquendo

Christus ipse passus est.

Est boni ergo Christiani

Verum amare et eloqui.

Plus tamen decet puellum

\[920\] Veritati incumbere.

Nam puer, qui assuescit ultro

Subdolis mendaciis,

Is solet propensus esse ad

Furta et ad periuria.

ACTUS V. SCAENA I.

GAMALIEL, IESUAH.

\[925\] Iam nocte lapsa horaque lucis primula

Adest Iesuah, maximae spei puer,

Qui heri licet mihi visus est et pluribus

Absurda quaedam dicere. Nihilominus

Mihi peperere scrupulum non parvulum

\[930\] De Meschiae nostri apparatu humillimo et

Non regio. Is mihi modo conveniendus est.

Dic mihi, puer, te nocte quis habuit hospitem?

IES. Iusto meo condormivi suaviter.

GAM. Num vesperi cenatus es? IES. Sum maxime.

\[935\] Nam lacte dulci et pane candidissimo

Refecit idem a prandio atque vesperi.

GAM. Cur non eundem comitem habes reditus tui?

IES. Miseratus is lacrimas meas pius exiit,

Ut queritet per viculos et compita

\[940\] Maestam meam materculam. GAM. Qui noverit?

IES. Ex lacrimis vultusque maestitudine

Agnoscet (heu dolor) et aliis tecmeriis,

Quae facile deprehendet. Heu. GAM. Ne fle, puer.

Priusquam enim absoluta sit dialexis haec,

\[945\] Spero, tuam visurus es materculam. IES. Heu.

GAM. Ne lugeas, sed asside. IES. Rabbi, libens.

ACTUS V. SCAENA II.

GAMALIEL, IESUAH, IUSTUS.

Convenimus diebus his, domini mei,

Gravissimosque legis et vatum locos

Seu quaestiones ventilavimus magis

\[950\] Quam absolvimus. Verum una adhuc restat gravis.

Immo omnium ut gravissima est, sic cognitu

Foret omnibus hominibus utilissima et

Multo omnium gratissima, modo sint qui eam

Digne explicent seu digerant. Nam quaestio est,

\[955\] Quo saeculorum tempore (modo nondum adest)

Venturus est salutis auctor Meschia.

Alacriter primum, puer, profer tuam

Sententiam, ne forte tua matercula

Superveniat et non sinat tum proloqui.

\[960\] IES. Dicam, domine, quod sentio et probavero.

IUS. Mi Iesuah, mi Iesuah, cum patre tuo

Matercla adest. GAM. Quid adeo, Iuste, obstreperus es

Venerando in hoc διδασκάλων synedrio?

IUS. Ignoscite mihi, quaeso, nam me amor impulit.

\[965\] IES. Ignosce Iusto, te obsecro, Rabbi, meo,

Quem amor impulit liberius istaec eloqui.

GAM. Ignoscitur. Ubi mater est? IUS. Mox aderit. En.

GAM. Accede, Iesuah, ipsam amplectere et

Deosculare, velut probum puerum decet.

ACTUS V. SCAENA III.

NATHANAEL, MARIA, IESUAH.

\[970\] En quanta matri ad filium propensio.

Ut osculatur, ut increpat cum lacrimis.

Identidem ut matri puer collacrimat.

Exaudiamus, quid loquantur mutuo.

MAR. Mi gnate, qui potuisti abesse parentibus?

\[975\] Ego te paterque tuus dolentes anxie

Quaesivimus non aliter atque in Sirasirim

Sponsum suum quaesiit amica perditum.

IES. Quid obsecro est, carissimi, quod me anxie

Quaesistis? An incognitum vobis fuit,

\[980\] Quod in his, quae sunt patris mei, me sedulo

Fore oportuit? NAT. Stupidi parentes nesciunt,

Quid dixerit. Revertet huc, ut dixerat.

IES. Carissimi, tantisper hic moramini,

Dum patribus dominisque dixero. Vale. MAR. Heu.

\[985\] IES. Ne mater, obsecro, lacrima. MAR. Non lugeo.

Non luctus, sed amoris hae sunt lacrimae.

NAT. Redit puer dicturus, uti spoponderat,

De Meschiae adventu suam sententiam.

Brevibus tamen, quemadmodum res postulat.

\[990\] Nam mater aegre a filio divellitur

Aegreque filius a sua matercula.

Morer, ut queat citra ruborem congredi.

Ades, puer, te sine rubore duxero.

ACTUS V. SCAENA IV.

PONTIFEX, GAMALIEL, IESUAH.

Probe facis, Nathanael, quod consulis

\[995\] Nimio pudori matris atque filii.

Sedeat puellus denuo solito in loco

Mediusque nostrum proferat de Meschia,

Quonam sit adventurus ad nos tempore et

Dicturus. IES. Ipse, qui loquebar, ecce nunc

\[1000\] Tandem advolo. Dicam, domine, quod sentio

Certisque (cum volueritis) rationibus

Tempore suo probavero. GAM. Dic libere et

Breviter, ut adsies tuae materculae.

IES. Si conferamus omnium vaticinia

\[1005\] Veterum prophetarum atque nostri temporis,

Liquido patebit atque luce clarius,

Quod Meschiah Deique et hominis filius

Iam venerit mundoque sensim clarius

Per signa, per prodigia, per miracula

\[1010\] Erit agnitus. Quod scimus istuc loquimur et

Quod vidimus testamur et quod dicimus

Probabimus suo loco atque tempore.

Necessitas me nunc oboedientiae

Patris mei et matris meae carissimae

\[1015\] Abire cogit Nazareth. Valebitis.

Et habebo semper gratiam, domini mei,

Pro benevolentia mihi iam praestita.

PON. Non sic, puelle, nam tuae volumus loqui

Materculae. IES. Ipsam accivero. PON. Curre, advoca. IES. Hem.

\[1020\] PON. Quid de hoc puello dixero? ------------

ACTUS V. SCAENA V.

GAMALIEL, NICODEMUS, NATHANAEL.

------------ Stupenda sunt,

Quae protulit puerulus hic, non admodum

Tamen prophetis dissona atque temporum

Ratio admodum non discrepat. NIC. Hic, quisquis est,

Divinus est nec sine Deo in tenellulo

\[1025\] Tantum potest sapientiae et prudentiae

Latere, quantum in eo latere vidimus

Seu deprehendimus. NAT. Patres mei, licet

Ego rudis, iuvenis inexpertusque sim,

Tamen hic puer (si credimus tecmeriis)

\[1030\] Aut filius Dei est vel ipse Christus est,

Rex Israhel, prout prophetae concinunt.

PON. Temerarium istuc dicitur. Nam filius

Lignarii fabri absque stemmate regio

Et Nazareni Meschia futurus est?

\[1035\] Ex Bethlehemne nasciturum praecinit,

Davidis urbe, qui reget populum Israhel?

Examinate cautius, quis sit puer,

Vulgus priusquam exaudiat vel creduat.

NAT. En mater eminus suo cum filio.

\[1040\] Si quis velit iam, sciscitetur pluria

Salvo pudore iuvenculae. GAM. Salvo. Quid hoc?

ACTUS V. SCAENA VI.

GAMALIEL, MARIA, IESUAH, PONTIFEX.

Matrona, salve. Tune mater huius es

Puelli Iesuah, qui (ut inquit) natus est

Annos duodecim aut circiter? MAR. Ego, domine, sum

\[1045\] (Secede, gnate, paululum dum te advocem.)

Huius puelli mater et ministra sum;

Duodennis atque a Martio iam factus est.

GAM. Dicit se habere patrem fabrum lignarium.

MAR. Habet profecto (praeter hunc, qui condidit

\[1050\] Caelos) patrem in terris fabrum lignarium.

GAM. Cuius tribus uterque vestrum est, dicito.

MAR. Uterque nostrum de tribu Iuda ortus est.

GAM. Ubi natus est puellus hic? MAR. In Bethlehem.

Quod inde pater originem traxerat, eo

\[1055\] Profecta sum professionis tempore

Ibique peperi filium hunc meum unicum.

Indeque reversi Aegyptios petivimus,

Annum dein post septimum iterum Nazareth

Repetivimus et orationis gratia

\[1060\] Huc venimus nostramque denuo Nazareth,

Si pace vestra liceat, hinc repedabimus.

GAM. Quid ni liceret pace nostra, filia?

Interrogavimus ista curiosius

Ob pueri inaestimabilem scientiam et

\[1065\] Prudentiam. In naturae et aliis dotibus

Incomparabilis viris est omnibus,

Nostrae scholae magistris et sapientibus.

Nihil est enim, de quo probe non disputet,

Sese rogantibusque non respondeat.

\[1070\] Sed, amabo, dic: quis docuit hunc? Pater ipsius

Aliusve quispiam? MAR. Pater caelestis hunc

Per spiritus sui supernam gratiam

Hunc sedulo atque clanculum domi erudit

Sacrasque scripturas sine libris edocet.

\[1075\] Si qua alia sunt interroganda, dicite,

Manebo dum responderim. GAM. Nulla alia sunt.

Redeat puer cum matre, ut abeat Nazareth.

MAR. Ades, mi Iesuah, ut vale dicas tuis

Didascalis tuisque praeceptoribus.

\[1080\] IES. Valete, nomodidascali cum amiculis,

Et habeo gratiam, patres, quod hactenus

Me in aedibus vestris nutristis hilariter.

Pater supernus retribuat. PON. Vale, puer.

Patrem omnium Deum coles, deinde eos,

\[1085\] Qui te ediderunt saeculo, patrem tuum et

Matrem tuam, ut bene sit tibique in hoc solo

Longoque vivas tempore. IES. Sponte obsequar

Parentibus, venerande pontifex. Vale.

ACTUS V. SCAENA VII.

NATHANAEL, PONTIFEX, GAMALIEL, NICODEMUS.

Conferte iam, domini mei, quae dicta sunt

\[1090\] A matre sancta et simplici de filio

Sententiis propheticis. Anne ex tribu

Christus oriturus creditur Iudaica?

In Bethlehemne natus est? Aegyptiisne

Ex partibus reductus est ad Nazareth?

\[1095\] An non prophetae his concinunt? Sic namque habent:

Non auferetur sceptron ex Iuda neque

Dux femoris eius, donicum venturus est

Is qui Israhel mittendus est et ipse erit

Cunctarum in orbe gentium exspectatio.

\[1100\] Nec Bethlehem inter principes Iudaicos

Est minima, quod dux Israhel hinc exiit,

Et eius ortus a diebus saeculi.

Et nonne filius patri revocandus ex

Aegypto erit, quo a Nazareth uti flosculus

\[1105\] Iam Nazareus et sit et vocatus sit?

Si conferantur haec iis, quae dicta sunt,

Quid aliud hunc quam Meschian pronuntiant?

PON. Veri similia sunt quidem, quae suggeris,

Nathanael. Committo disputantibus.

\[1110\] GAM. Cavendum erit, ne quid temeriter hoc

Super negotio rudi popello protinus

Pronuntiemus, sed moremur usque, quo

Probaverit miraculis (ut dixerat),

Quis, qualis, aut quantus fiet. Verumtamen

\[1115\] (Si animi mei ex sententia loqui audeam)

Puerum hunc futurum praedicarem Meschian.

NIC. Id ipsum et ego iam praedicarem, si audeam.

STE. Ego audeo et pronuntio, quod hic puer

Sit filius vere Dei et rex Israhel.

\[1120\] NIC. Praestat silere, ne puelli exaudiant,

Donec secundo convocetur contio.

ACTUS V. SCAENA VIII.

IOSEPHUS, IESUAH, STEPHANUS cum ceteris.

Qui tibi, puer, sunt obvii coaevuli

Praeter ducem primarium, qui senior est?

IES. Scholastici sunt, mi pater. IOS. Novisti eos?

\[1125\] IES. Novi probe. IOS. Alloquitor valeque dicito.

IES. Hic Stephanus est, testis mihi futurus. Heu.

STE. Quid lacrimas? IES. Non lacrimer? Tu martyr es

Et protomartyr mihi futurus (heu dolor).

Corona tibi debetur hic primaria et

\[1130\] Mihi dolor primarius. STE. Quid sibi velint

Haec verba, non intelligo. IES. Hic Iustus est

Tandem vocandus Barsabas, qui lacte me

Dulci atque pane candido refecit et

Solatus est. Philippus hic et Prochorus hic,

\[1135\] Cum Parmena et Nicanore, hic Timon quoque

Ecclesiae tandem meae ministri erunt.

PHI. Neque nos valemus assequi quid dixerit.

IES. Praedico iam, scietis autem postea.

Ubi Saulus est? PHI. Caecutit is aliquantulum

\[1140\] Aquilone, Iesus, turbido. IES. Caecutiet

Multo amplius, quo illuminetur amplius.

Tum sentiet, quid fecerit mihi et meis.

Tandem tamen vas ἐκλογῆς futurus est.

IOS. Ades, puelle. IES. Adsum, pater. Valete vos,

\[1145\] Amiculi. A. Vale. B Vale. C. Vale. D. Vale.

Te quando denuo videbimus? Vale.

IES. Cum me parentes siverint, tum denuo

Videbitis. Valete nunc, mea viscera.

ACTUS V. SCAENA IX.

MARIA, IESUAH, IOSEPH.

Fili, quid est quod utrique nostrum dixeras,

\[1150\] Quod (nempe) oporteat te in his, quae sunt patris,

Versarier? Quaenam tibi exsequanda sunt

Patris superni nomine? IES. In mundum pater

Demisit (heu) me filium, quo erroribus

Vitiisque pulsis veritatem agnoscat et

\[1155\] Virtutibus homo fulgeat, quo gratiam

Patris et salutem consequi per me queat,

Quam primus in paradiso Adamus perdidit.

MAR. Haec alta, mi Iosephe, sunt mysteria.

IOS. Profecto sunt. Suo patebunt tempore.

\[1160\] Nunc recto itinere nos eamus Nazareth.

Si non queat puer ingredi, in umeris meis

Gestandus est vel ad manus ducendus est.

IES. Corroborabit me pater, qui omnia potest,

Iterque nostrum prosperum facturus est.

EPILOGUS.

\[1165\] Cunctis puellis maxime scholasticis

Mores pudicos et probos ostendimus,

Cum puerum Iesum comicῶs scholasticum

Humilem probumque et oboedientem finximus.

Rogamus itaque singuli vos singulos,

\[1170\] Ne quispiam, quod finximus vel egimus,

Temeriter actum sive scriptum iudicet.

Praeter Dei nam gloriam vel proximi

Nostri salutem omnino nil reposcimus.

Si Christum Iesum in hoc theatrum duximus,

\[1175\] Excuset hoc primaeva pueri infantia.

Nec quempiam vocabulum scholastici

Moveat, quod in medio sedens διδασκάλων

Audiat eos rogetque more scholastico.

Valete nunc et, si placuimus, plaudite.

/back/

FINIS.

Visa est haec comoedia et subsignata a Reverendo domino

episcopo Hebronensi et admissa soli Harmanno Borculoo imprimere

et distrahere. Et erat subscriptio

G. Scrijvers.
