\[Henk Nellen en Jan Bloemendal, herspeld\]

/front/

H. Grotii ADAMUS EXUL TRAGOEDIA.

Eius interlocutores.

Sathan.

Chorus.

Angelus.

Adamus.

Eva.

VOX DEI.

ARGUMENTUM.

Post rerum creationem, et Angelorum lapsum homo in Paradiso constitutus est, datum ei in inferiorem orbem Imperium, vetitumque, ne arboris quae scientiae boni et mali symbolum erat, fructum carperet. Sathan ut contra praeceptum fieret primum hominem marem simulata amicitia aggreditur, deinde foeminam serpentis figura, quae seducta virum ad peccati societatem impellit. Unde uterque horto expulsus est, et morti miseriaeque mancipatus. Salus restituta spe et fide venturi Messiae. Scena est in Hedene Babyloniae regione, ubi erat hortus, ad ripam Euphratis. Chorus est ex bonis spiritibus, quos Angelos vocamus. Sathan πρoλoγίζει.

/main/

ACTUS PRIMUS.

Trimetri iambici.

SATHAN.

Saevi tonantis hostis, exsul patriae

Coelestis, adsum, Tartari tristem specum

Fugiens, et atram Noctis aeternae plagam.

Odium bonorum sede me infausta extrahit,

5 Diros scelesta mente versantem dolos.

Terribile iniquum, triste, formidabile,

Quod et ipse Sathan horream, quaero scelus.

Hac spe per omnes Orbis ibo terminos,

Hac spe citatus clausa littoribus vagis

10 Transibo maria, saevus ut rictu leo

Patulo timendus per locorum devia

Quaerit quod avido dente dilaniet pecus.

Hac spe, quod unum maximum fugio malum

Superos videbo. Fallor? An certe meo

15 Concussa Tellus tota trepidat pondere?

Bene est. Abunde est. Fiat hoc, fiat, nefas

Quod Mundus horret. Ecce, quae petitur, prope

Apparet Heden: proxima Auranitidos

Amoena cerno. Lambit hic Babylonios

20 Narmalca campos, Susianes intimis

Fugiens ab agris, Bdellii qui fertiles,

Ubi sub profundo nascitur terrae specu

Fulvum metallum, plurimusque ubi Sardonyx

Latet in fodinis. Parte labitur altera

25 Arvis rigandis aptus unda Narsares,

Solaris ignis conscius qui fervidas

Succingit oras. Propius his a partibus

Phoebi sub ortum lubricas curvans aquas

Non largus undis alveus tangit tuas

30 Assyria Cauchas, praeviumque in Tygridis

Delapsus amnem Persicos fugit ad sinus.

Regione dextra medius Euphrates fluit

Et amne pingues diluit glebas suo,

Paludibusque prodigus Chaldaicis

35 Participat undas. Parte ab illa, quae videt

Solis renatum surgere Oceano iugum,

Iucunda sancti forma se latissime

Distendit horti, cuius in gremium fluit

Sectus quaternis tumidus Euphrates vadis.

40 Hic densa tenuis languidos Zephyri sonos

Arbusta referunt, silvaque arguto tremens

Ludit susurro. Semper hic placido nitet

Solare vultu lumen. Arridet favor

Constantis aurae. Dulce adulatur dies

45 Firme serena fronte. Non nubes loco

Impendet, atri non ab irato Polo

Funduntur imbres, nec trisulci fulminis

Timet ista telum, nec tonitruum murmura

Beata novit regio. Solvit frigora

50 Tepor benignus, verque perpetuum gravem

Defendit hyemem. Nullus horrenti fremit

Boreas ab Arcto, nullus aetherias aquas

Minatur auster. Quicquid est optabile

Gratumque in unum pariter adfluxit locum,

55 Iusso exsulare, quicquid est alibi, malo.

Quaecunque visus arbor aut gustus iuvat,

Convenit; omneis iste delicias locus,

Et amoena servat, quem beatae prodigus

Sortis colendum tribuit Adamo Deus.

60 Postquam ille coeli machinam candentibus

Astris repletam fertilisque effecerat

Telluris orbem, iamque roseis per polum

Invecta bigis sexta fulgeret dies,

Quo nil sub astris maius Orbis cerneret,

65 *Hominem* creavit, pulveremque ignobilem

In iusta finxit membra, et inflata pater

Vegetavit aura, nec tamen vitam dedit

Sensusque solos, propriae sed imaginis

Expressit altum mente in humana decus,

70 Docuitque eundem, qualis et cuia manu

Formatus esset nunc, prius qui non erat.

Quaecunque volucris aerem, terram fera,

Vel piscis undas habitat, illius omnia

Parent habenis. Tota qua tellus patet

75 Unius ager est, quaeque possideat sola

Nec ipse novit dominus, et quicquid vago,

Quae varia lucis non suae alternans vices

Refugit in orbem, Luna continet ambitu,

Saevo tyrannus unus imperio premit.

80 Tantique regni generis ut serie suus

Superest haeres, uxor Adamo data est.

Ex osse fictam masculino foeminam

Miratus orbis stupuit, et Titan novus

Vidisse nil tam meminit admirabile

85 Post se creatum. Nunc uterque in florido

Spatiatur horto nudus, omnis abest pudor

Rudibus malorum. Fraudis expers et doli

Sincera virtus colitur, et grato Deus

Celebratur ore. Nulla securos mali

90 Vexat cupido. Mortis ambo vulnera

Impune temnunt. Morbus, et Lethi dolor,

Ipsoque vel dolore deterior metus

Fugiunt ab illis Sorte. Proh, quantum mea

Sors distat ista! Nos rotanti sidera

95 Coelo coaevi, non vel ignis proditi

Fervente flamma, vel tepore volatili

Humentis aurae, non aqua aut terrae gravis

Torpente gleba, sed sine ulla corporum

Compage facti maximo aequales Deo

100 Mancipia poenae vivimus, nec vivimus.

Mors una, quam nec novit humanus timor,

Mihi summa voti est, nec, quod extremum est malis,

Licet perire. Media quo tellus loco

Subsidit, ad se gravia quo trahit, et duos

105 Spatio remotos spectat aequali polos,

Hic ora solvit Tartari invisi domus,

Ignota radiis solis, immensis hiat

Caverna tenebris; ambitu obscuro patet

Tristis vorago. Spissa caligo specum

110 Occupat inanem; vastus hic horror silet,

Et ampla vacuo spatia laxantur loco.

Mersum profundis omne Sathanum genus

Latet sub antris. Quicquid infensi dare

Potuit Tonantis ira, nos vexat malum.

115 Sedet repostum mente sub memori scelus,

Animosque duros stimulat, et serus pudor

Semper quietem conscio cordi negat.

Luctus pavorque regnat, et certus timor,

Et herilis ira sequitur. Interdum dolor

120 Mutatur odio, poenae et impatiens reus,

Ut saevus hostis, ardet et summum putat

Inferre nulli posse, quod patitur, malum,

Miserosque non sic esse, quam solos, dolet.

Poenam levabit socius. Hedenis licet

125 Colat arva felix, speque non dubia meum

Super astra sibi promittat Adamus locum,

Tutoque coniunx perfruatur gaudio,

Non sic abibunt odia. Nec vivax dolor

Deponet iras; pace sublata procul

130 Perpetua bella pertinax animus geret.

Violenta certam mens aget discordiam

Malum datura. Quod malum? Quicquid boni

Aetherea servat aula, vel tellus creat

Amica, quicquid pelagus, aut aer habet

135 Gratum, eius omne est. Bella contemnit mea

Hostemque dedignatur. In risus suos

Mea vertit odia. Certus et fisus Deo

Iamiam parata tendit ad coelum via.

Hoc, hoc videndum est, regna ne summa occupet,

140 Qui iam tenet terrena. Tum demum poli

Fugisse ab arce pudeat imbellem exulem,

Si, ut dentur alii, regna deserui mea,

Locumque generi pulsus humano dedi.

Perge ira, perge, magna conantem opprime,

145 Adsitque ab alto Tartari fundo excitum

Quicquid profunda conditur caligine.

Fauces Averni et noctis aeternae chaos,

Adversa superis regna, sociique impii,

Una ruina simul in hostem emittite

150 Quodcunque nostrum est. Veniat ignotum Scelus,

Cuiusque nos didicimus experti malum,

Parere iussis imparata Superbia.

Adsit rebellis maximo impietas Deo,

Gravis adsit Error, adsit Ambitio nova

155 Rerum novarum cupida. Non illex gulae

Desit libido, vana nec falsi fides,

Levitasque rebus credula in non cognitis.

His, his ministris noster utetur dolor.

Quaecunque pestis Tartaro obscuro sata

160 Blando Cerastas lubricos vultu tegis

Hoc agite: poenas poscite exilii graves,

Ruptoque Averni carcere et nigri specus

Portis ahenis, latiorem invadite

Telluris orbem; pectus Adami malis

165 Concutite, cesset nulla peccato manus.

Ubi laetus hortum lambit Euphratis latex,

Quocunque spectes media ramos exserit

Arbos, opacis lumen admittens comis.

Ubique grato poma pendent pondere,

170 Curvantque matrem. Fulvus his auri color

Delectat oculos, spemque non vanam facit

Placere gustu posse. Sed vetuit Deus

Tangi, nec ulla passus est carpi manu,

Scientiamque tam malorum, quam boni

175 Poenam severus statuit, et sanxit minis.

Nam mancipatus nunc homo virtutibus

Ignorat omne crimen, in medio tamen

Utriusque positus, cum volet, flectet viam.

Quocunque vento flante poterit libera

180 Pelli voluntas. Parte dimidia nocens,

Qui velle potuit, esse coepit. Spem mea

Capit ira: recta si recedens semita

Semel caducos devium per tramitem

Gressus movebit, gemina et animae et corpori

185 Decreta mors est. Poma si vetitae arboris

Gustabit unquam, subito in exitium ruet,

Poenasque socius, Tartari et novus incola,

Pro perpetrato scelere communes dabit.

Accingere ira! Si moveri vir potest,

190 Tentetur ipse; si moveri non potest,

Tentetur eius uxor. Hoc prosit mihi

Non esse solum. Foeminae ingenium leve,

Negligere iussa facile, nec coepti tenax

Variatur ultro, plurimum indulget sibi,

195 Maiora semper spe superba praecipit,

Amatque solum quo caret. Prae incognitis

Antiqua sordent; displicet quod non novum est.

Sortis beatae taedium, inconstantia,

Spes vana, Pomi dulcis aspectu color,

200 Gustus cupido, quod volo spondent mihi,

Spondet sine illis mulier, apta auctor malis.

Sed audietne, quem sibi infensum putat,

Mihique vacuas hostis aures porriget?

Pax offeratur, mente depositum pia

205 Simuletur odium. Qui palam laedit, iuvat.

Gestare nescit odia, quisquis non tegit.

Facile est amorem fingere, atque optans sibi

Mentitur ipsi. Credula est spes improba.

Dicam futuros Numini summo pares,

210 Novosque Divos. Forte non possent capi,

Nisi magna vellent capere. Stat facilis fides

Sequuta votum. Si tamen firma in bonum

Haeret voluntas, si mihi facilem negat

Inimicus aurem, forma sumetur nova.

215 Non oculus ullus Daemonum cernit genus,

Non aliqua tangit dextra. Nil sensus suum

Reperit in illis. Forma materie carens

Simplexque species alia quaevis corpora

Assumit, et sic sensui foris obvia

220 Dat se videndam. Consilî sapiens mei

Serpens minister fiat; animal callidum

Servire fas est spiritus vafri dolis.

Anguis per horti lubricum repens solum

Ignotus ibo. Lingua sermones seret

225 Trisulca, verbis virus inflabo meum,

Et qui venenum maximum spirat draco

Maius loquetur. Utraque tentanda est via,

Fallamque gemina fraude sub amico virum,

Evam sub angue. Stabo et urgebo scelus,

230 Regamque edentis ora, carpentis manus.

Quid adhuc moramur? Ista quae lucet dies

Homini parem me reddat, aut hominem mihi.

CHORUS.

Anapaestici dimetri et monometri.

Quisquis ab alto culmine rerum

Infra se humili sede locatos

235 Despicit audax, videat ne mox

Urgente suam mole ruinam

Pondere sidat. Gravior semper

Casus ab alto est. Levius contra

Leviora cadunt. Sequitur maior

240 Cura beatos, quo plus nactos

Plura timentes.

Qui modo magni civis Olympi

Aurea coeli templa tenebat

Nunc occlusus tristique specus

245 Conditus umbra poena nunquam

Pereunte perit, soloque Deo

Ante inferior, dum minor uno

Esse recusat, nunc supra se

Omnia cernit.

250 Quanto praeceps cecidit lapsu

Qui prius alma luce coruscus,

Quique aetheria splendidus aura

Stabat in ortu! Talis Eoa

Parte diei fax Luciferi

255 Praevia solis grata sereno

Lumine fulget, quae mutato

Nomine surgens dux tenebrarum,

Noctis et atrae signifer exit

Hesperus idem.

260 Quid in exitium ruiture tuum

Rerum authori parere negas,

Cumque obtigerit res quae potuit

Maxima, frustra maiora paras?

Hoc esse, quod est solus qui te

265 Facit esse cupis. Pugnas illi

Cui nihil obstat.

Extimus orbis complectentis

Caetera coeli, quem felices

Habitant turmae, celebransque suum

270 Sub mille choris vox grata Deum,

Quem nec celeri turbine versat

Lex redeuntis certa diei,

Nec qui lunae variat formas

Menstruus ordo, nec qui celeres

275 Tempestatum labente vices

Digerit anno, sed perpetua

Tenet immotum statione quies,

Prope tunc visus nutare loco est,

Dum male Sathan movet aetherias

280 Transfuga sedes, bellumque ciet.

Sensit turbas sphaera rebelles,

Totusque nefas horruit aether,

Geminique poli tremuere malis,

Nec bene firmus substitit axis,

285 Et naturae facie versa

Metuit tingi Cynosura salo,

Metuere graves Ara aquilones,

Heliceque Notos.

Ipse inciperet mox Aegoceros

290 Laxare diem, Cancerque breves

Ducere noctes, solque in tenebras

Capiens regnum tradere lucis

Iura sorori, nisi magna Dei

Iussa capessens sumpserat audax

295 Arma Michael. Ille rebelles

Domuit turmas. Ille tenaci

Compede vinctas iussit superis

Migrare locis, et praecipites

In Tartareas depulit umbras.

300 Illius armis prostrata iacet

Furiosa cohors, quae poenarum

Monet exemplo potiora sequi.

Eheu satis est. Haec mala finem

Dent criminibus, dent suppliciis,

305 Nec quem in bivio dubium versat

Vitii labes haerensque pio

Pectore virtus, deflectat *homo*

Trepidum recto de calle gradum,

Possit ut illo sata progenies

310 Tandem coeli vacuum exilio

Supplere locum.

ACTUS SECUNDUS.

ADAMUS, ANGELUS.

Trimetri iambici.

Dies tenebras legis aeternae vice

Fugans resurgit. Certus ordo temporum

Solis reducit aureum terris caput.

315 Stellis fugatis maius exoritur iubar;

Nox iussa luci cedit, et Phoebo soror.

O quantus ille est, cuius ingenti manu

Coeli rotatur axis et turbo celer

Refert Olympum duplici fultum polo,

320 Vastumque mundi pondus aequalem trahit

Retrahitque in orbem! Sidera authoris sui

Secuta legem temperant anni vices,

Titan coruscis explicat lucem comis,

Et Luna ducens mille stellarum choros

325 Tenebrosa noctis rumpit. Aetherei sacer

Sonus ille motus cantat artificem manum,

Omnesque stellae celeris ad coeli modos

Plaudunt choreis. Ipse nos Mundus monet

Servire rerum conditori, nec sinit

320 Haerere terris; supera nos rapit in loca

Mentesque proprium ducit ad primordium.

AN. O te beatum, cuius in praecordiis

Imago magni nobilis fulget Dei,

Et cui, quod unum maximum et summum bonum est,

325 Rationis usus cum Dei cultu datur.

Adame, quantum cerne praestes caeteris

Rebus creatis. Saxa et hos lapides vide:

Sunt ista, qua tu maximi authoris manu

Formata, nullos sed quibus tribuit parens

340 Natura motus. Arbores quas aspicis

Foliis virescunt et suos fructus ferunt,

Annisque crescunt, rursus et senium mora

Patiuntur aevi. Nulla delectat tamen

Plantam voluptas, nullus excruciat dolor.

345 Pisces feraeque et alitum altivolans genus

Vident colores, audiunt vocem et sonos,

Capiunt odores, pabulum gustu probant,

Munusque in illis tactus exercet suum.

Nocitura discunt fugere, quae prosunt sequi.

350 Sensu trahuntur. Non habent mentem ducem,

Nec cogitata mutuis sermonibus

Capiunt feruntque. Nulla Relligio Deum

Demonstrat; omnis in brevi vita est salus.

Tibi praeter illa mortis expers et mali

355 Anima tributa est imperatrix sensuum.

Laudum suarum te Deus testem sacris

Parere iussis voluit, haec lex est data.

Tibi benignus reliqua, te fecit sibi.

AD. Deus est profecto, cuius et terra et fretum

360 Et utraeque Phoebi sentiunt Numen domus.

Praesentia illi cuncta. Principio carens

Fini carebit, ipse principium simul

Finisque rerum. Cuncta mille a seculis

Futura cernit. Fecit omnia et omnibus

365 Factis opifera prospicit prudentia.

Non corpus illum claudit aut servat locus,

Sed ubique vivit, omnis expers termini.

Origo veri, fons boni, Sapientia

Regina mundi, quae potest quicquid cupit.

370 Coelum ille in orbem versat et terram suis

Firmat columnis. Illa quodcunque est grave

Depellit. Idem quod leve est sursum trahit,

Motuque motus ipse principium caret.

Numquamque variat unus, attamen in tribus

375 Subsistit unus. Est enim rerum parens,

Is qui potenti cuncta moderatur manu.

Est natus ipso patre ab aeterno satus,

Divina ratio, Mens patris. Lex omnium

Sermoque, cuius incomprehensa fuit

380 Virtute factum quod prius fuerat nihil.

Utrumque Sancti Spiritus concordia

Amorque iungit. Tresque sunt Unus Deus.

AN. Quam multa paucis, magna parvis vocibus

Satis explicasti, quantaque ingenii tui

385 Mensura summum pectori insculpsit Deum,

Quem novimus pro parte. Perfecto modo

Deus ipse novit, seque dum capit et cupit

Pleno, quod aliis dividit, fruitur bono.

Deus ipse Mens est, universum quae replet

390 Superatque mundum, coepta nullo tempore

Nulloque desitura. Quod verum est videt

Etiam ante, quam sit; vult bonum, causa est boni.

Procul hinc remoti, proximi certe tamen,

Sumus per illum nos ministri coelites

395 Animaeque vestrae. Quippe respondet locis

Pars nulla nostri: dividi nec possumus.

Tamen hic, vel illic esse recte dicimur,

Non simul ubique. Et anima vobis quamlibet

Infusa membris tota inhaeret singulis,

400 Qua corpus illud, non et ulterius patet.

Nostrae actioni temporum non competit

Mensura, semper non idem facimus tamen:

Incipimus et desinimus. Haec absunt Deo.

Ab eo creati mortis immunes sumus.

405 Non vera scimus integre, non omnia,

Nihil futuri. Nostra rebus de bonis

Pendet voluntas. Mente ab illius bonum.

Adame, nobis maxima est foelicitas

Hoc velle solum, quod Deus vult et facit,

410 Parere iussis, sponte rectori obsequi,

Laudare iustum, patrem amore prosequi

Et discere illum quem nihil rerum latet.

Vis conditorem nosse? Rebus conditis

Utere magistris: quicquid est index Dei est.

415 AD. Cum nil fuisse tot feras, pisces, aves

Ipsumque me, telluris et coeli globos

Solemque lunamque ante perpaucos dies

Tacitus revolvo, totus extra me feror

Stupidusque rerum miror artificem Deum.

420 Age, si vacabit (scire nam perfectius

Quae facta fuerint ante me factum potes),

Narra petenti, quo modo quoque ordine

Tam magna numeris machina impleta est suis.

AN. Gemina ante tempus omne, cum solum foret

425 Nil praeter ipsum, corpora effecit Deus,

Moli priori conditae simplex erat

Materia. Partes mutuo aequales sibi,

Perfecta species, orbis in iusti modum

Rotunda, nullis angulis protuberans,

430 Ne discreparet finis a primordio.

Natura nullas motuum patiens vices,

Secura lethi, non timebat deteri,

Tantum revolvi prona, nec mutans locum,

Referebat orbes sempiterno turbine

435 Dimensa tempus. Magna coeli machina

Pendebat axi fulta, cui gemini procul

Fines utroque terminabantur polo.

Concava profundae molis intra viscera

Latebat expers Lucis, et formae chaos,

440 Quod cuncta possis dicere, et possis nihil.

Depressa nondum gravia tunc secesserant,

Nec levia superos evolarant ad locos

Sed mixta liquidis sicca, frigida fervidis,

Confusa magnis parva, duris mollia

445 Cumulo latebant. Cuncta quae sunt effici

Ex mole poterant, cuncta formis perfici.

AD. Iacuitne inanis illa materies diu,

An subito species rebus effulsit sua?

AN. Non illud una singulis formis opus

450 Perfecit hora. Quippe lapsu temporum

Digesta varios cuncta ceperunt gradus.

Pars ista medio, quam tui calcant pedes,

Confinis axi pondere oppressam suo

Terram recepit. Illa primo turbidis

455 Submersa in undis delitescebat salo

Cincto tenebris. Subito divina manu

Formatus aer cursibus liber vagis

Incubuit undae. Flamma tantum splendidae

Ministra lucis deerat. Umbrae machinam

460 Densa tenebant conditam caligine.

Itaque ex capaci mole luciferum Deus

Secedere ignem iussit, et iusso obsequens

Secessit ignis fervidus, siccus, levis.

Quaterna nondum ceperant sedes suas

465 Principia; nondum clauserat littus mare,

Aerve terram concavi species globi.

Natura nondum proximo lunae loco

Ignem locarat. Qui simul in auras chao

Abiit relicto, non in excelsum fuit

470 Redactus orbem, flamma sed massam in rudem

Coacta tanquam temere Eois aetheris

Partibus adhaerens, et citato turbine

Correpta coeli mobili luxit face.

Rursumque bissex tracta praecipiti rota

475 Eadem per horas pristinas parti alteri

Tenebras reduxit, alteri lucem novam.

Sic temperanda noctis alternae vice

Primi diei fuit opus primum dies.

AD. Quibus illa, si fas scire, disposita est modis

480 Rerum parens quadriga, quae nunc mutuo

Complexa sese parte ab omni convenit,

Vastumque inane cuncta complendo fugat?

AN. Redeunte rebus luce praecepit Deus

Inania auris spatia repleri vagis,

485 Vastumque vacuis aera expandi locis,

Qui medius undis separaret ab inferis

Superos madores. Ille mandati tenax

Diffusus ultro in alta secum pendulos

Vexit liquores. Ivit ad coelum vapor,

490 Ubi nunc librantur onere praecipites suo

Nubes, et imbrem ventre parturiunt gravi.

Non una regio est aeris: trina occupat

Distinctus ille spatia. Supremum coquit

Contigua flammae fervidae vicinia;

495 Ibi, qui malorum posteris utinam tuis

Nunquam sit index nuntia cladis face,

Fulget cometes, ille siccos halitus

Locus, ille servat siderum labentium

Coelo figuram. Media qua regio patet,

500 Ibi frigus, humorque habitat, et varii vage

Pendent vapores. Patria haec pluvias parit

Celerisque venti spiritum, cum despuit

Fervor liquorem, frigus aut medii loci

Praecludit altum flatibus calidis iter.

505 Ibi tonitruum murmur, et vis fulminis

Corusca magna nascitur discordia.

Ibi tristis imber algido strictus gelu

Aut in nivem duratur, aut in grandinem.

Inferna sedes quae repercussae trahit

510 Flammae calorem crassior, nebulas graves

Roremque purum proximo immittit solo.

Sic aeris transire septum duplices

Inter madores alter aspexit dies.

Cumque hac eadem luce compulsu Dei

515 In maria et amnes se recepissent aquae,

Et destitutis quos inundarat locis

Littoribus iret clausus et ripis liquor,

Coeloque nudum terra monstraret sinum,

Fructus sequenti iussa produxit die.

520 Quodcunque germen floridos campos tegit,

Et herba succo quae salutifero viret,

Tunc iussa primum crescere est, et vividum

Eiicere semen. Tempore ex illo arbores

Alimenta terrae matris infixa bibunt

525 Radice, semperque aeris genitabili

Vegetantur aura, traditisque in viscera

Crescunt ab undis. Sede sublimi trahunt

Ignis foventem cuncta vitalis facem,

Genusque totum planta ne secum auferat

530 Moritura, formae proferunt similes suae.

AD. Verene quarto credimus factas die

Stellas, et ipsas solis, et lunae faces?

AN. Cum per quaternas mundus aetherius vices

Repetisset unde caeperat volvi locum,

535 Orbis figura subiugem coeli globo

Aptavit ignem, quodque vacuum liquerant

Aether et aer circulo spatium suo

Media occupavit flamma. Post haec siderum

Opus secutum est. Illa non humili ex chao

540 Formata noris, melior et sublimior

Materia genuit astra, naturam parem

Sortita coelo, cuius infixa in globis

Noctem diemque lumine illustrant vago,

Horas tenebris et diei dividunt,

545 Tollunt vapores coelicae attractu facis,

Serena et imbres et procellas praemonent,

Annoque partes, partibus tribuunt dies.

Bina astra lucent ex solo spectantibus

Maiora reliquis: Phoebus ignis fervidi

550 Terris calorem reddit in speculi modum,

Rector diei, cuius immensum iubar

Obscurat alia lapsa coelo sidera

Sed luna noctis domina fraternum sibi

Furata lumen splendet aliena face,

555 Cumque alma Phoebe solis opposita viae

Regione vadit, lumen adversum bibit,

Seseque in orbem redigit, ut plenus nitor

Rumpat tenebras. Solis at complexibus

Cum soror inhaeret, nox ut illunis silet.

560 Quantoque propius lumen est Titanium

Maiora Lunam damna cornigeram manent.

Haec praeter ambo plura sphaeris sidera

Infixa variis quarta conspexit dies.

Bis quattuor sunt astra portantes globi.

565 Sideribus horum summus innumeris nitet

Sphaerisque in aliis singulae lucent faces.

Orbe in supremo fasciae latae via

Bissena gestat signa, quae sol permeans

Nunc noctis aequat et diei terminos,

570 Nunc liberali prorogat lucem manu,

Nunc laxat umbras. Illa habet geminos domus

Septentriones, illa pluvias Suculas,

Verisque et autumni indices Atlantidas.

Illic procellis tumidus Orion furit,

575 Flagratque anhelo fervidus mento Canis.

Septem vagantes qui ferunt stellas globi

Istum sequuntur; omnibus motus duo.

Nam concitatus maximi lapsus poli

Quanquam diurno turbine invitos trahat,

580 Tamen coactis cursibus contrarii

Ultro moventur. Namque supremi diem

Vis rapida mundi parte ab Eoa trahit,

Illos reducit lentus adversos gradus

Ab occidente ad solis ortivi domum.

585 Nec una cursus spatia, nam senas quater

Mundus per horas inferos secum globos

Convolvit. Illi proximo torpet gravis

Saturnus astro, qui suam bis quindecim

Tarde per annos destinat coelo viam.

590 Inferior illo Iuppiter ter quattuor,

Vicinus annos Mars sibi indulget duos.

Sol sequitur illos annuo cursu suum

Mensurus orbem. Certa nec solis comes

Lucifera stella, parva nec fax Mercurî

595 Maiora poscunt spatia. Quîs cunctis subest

Contenta Phoebi menstruo cursu soror.

Haec cum videret opera, qui fecit Deus

Laudans probavit. AD. Quae feras, pisces, aves,

Iumenta et angues vidit effingi dies?

600 AN. Ubi secundam Phoebus accendit facem,

Iussit per amnes Numen et vitreos lacus

Lunaribusque reflua momentis freta

Natare pisces. Iussit et volucres citis

Secare pennis aeris liquidi vias.

605 Ergo creavit monstra foecundi maris

Immensa cete, et omne squammigerum genus,

Alisque fultum; mille species singulis,

Faciesque generum mille natura suos

Prodente luxus; singulis anima est data,

610 Quae forma princeps corporum est viventium,

Quae sentit, auget, vegetat, alit et procreat.

Nam cum videret magnae opus dextrae Deus,

His allocutus comprobavit vocibus:

Alimenta in usus quaeque sumentes suos

615 Maiore mole crescite et numeros quoque

Augete vestros sobole et ovis insitas

Excludite animas, quaeque mixtis sexibus

Deposita in alma condidistis viscera,

Servate iusto redditura in tempore,

620 Innumerae ut ab humo suspici possint aves

Vastique pisces impleant undas sali.

Sequente luce sexta quae mundo fuit

Tertiaque Phoebo caeteris animantibus

Tibique prima, conditor iussit Deus

625 Centum cavatis ire serpentes viis,

Centum veneni genera, si Numen sinat,

Vitanda cautis. Iussit incultis feras

Errare silvis, pascere et viridantibus

Armenta campis, cuncta spectant patriam

630 Quae prona terram, nec suos audent polo

Monstrare vultus, atque caelestes domos

Contra tueri fixa perpetuum solo.

Adame, tantum est haec quod a te differant,

Quem vultus ipse destinat maioribus,

635 Te, cum creasset imagine imbutum sua

Deus, quievit septima sancta die,

Fecisse fassus ultimo maius nihil.

Sed ad te euntem coniugem video tuam.

Abibo, quo me munus appellat meum.

EVA. ADAMUS.

Trimetri iambici.

640 O sempiterno foedere auspiciis Dei

Mihi iuncta coniunx, longius praesentia

Tua carere iusta me pietas vetat

Amorque sancta corda succendens face.

AD. Consors cubilis, cui meis ex ossibus

645 Composuit ossa, cui maritali Deus

De carne carnem finxit, ut redeat suum,

Quod inde natum fuerat, ad primordium,

Quam bene putavit, nulla quem fugiunt Deus,

Non posse vera me frui sine compari

650 Felicitate; semper animos dulcior

Tangit voluptas, sorte quam gratus pari

Socius frequentat. Ista natura est boni

Communicari gaudet et multis suo

Prodesse fructu. Nemo participi carens

655 Vivit beatus. Solus et felix dolet.

Cum liberali cuncta rerum Conditor

Mihi bestiarum genera tribuisset manu,

Quibus arbitratu nomina imposui meo,

Deesse visa est socia, quae solo foret

660 Diversa sexu. Tunc Dei immissus manu

Omnes mihi artus altus invasit sopor.

Somno iacebam pressus et torpor gravis

Sensus ligabat, spiritusque ex intimo

Pectoris anhelans capitis officiis dabat

665 Vacationem, dumque securum quies

Profunda tenuit, ultimo dorsi loco

Succincta geminis terga qua lumbis patent,

Hac parte costam corpori eripuit meo,

Vacuumque hiatum carne supplevit Deus.

670 Ubi recreata membra, qui primus fuit,

Somnus reliquit, ex meis, uxor, tua

Formata membris astitit species mihi,

Quam cum viderem, languidos artus adhuc

Stupor occupavit, flamma quem solvit nova

675 Et amoris ignis. Postea omnipotens Sator

Coniugia verbis nostra firmavit sacris.

Augete misti, dixit, humanum genus,

Imago nostra. Terra quam late patet

Vestra regatur sobole. Quas tellus feras,

680 Aerque volucres gestat aut pisces mare,

Imperia vestri sanguinis discant pati.

EV. Felicitatis magna pars, aut unica

Vir est maritae. Dulce nunc quicquid mihi est

Te sine nocebit. AD. Sic amoris mutui

685 Ut duret ardor utque communi bono

Aevum fruamur nosque deliciae beent

Hedenis almi munus egregium Dei,

Ipsum colamus omnis authorem boni

Primumque amemus quasque nobis praecipit

690 Leges sequamur, pariter ut vetitae arboris

Vitare gustum, caeteris liceat frui.

Iucunda quae vox auribus sonuit meis?

Sanctas supremi Regis aetherius chorus

Laudes celebrat. Ex propinquo succinam.

CHORUS

Ex vario carminum genere.

695 Artifex rerum, tibi grata laudes

Mens novo celebrabit hymno,

Testemque magnitudinis

Mundi domum citabit.

Maiestas tua gloriam

700 Induta fulget laudisque amictu

Decorata sancto lumine splendet.

Aeris vasti cuius expandit

Dextra cortinam, nitidaeque velo

Aureo flammae vestiit orbem.

705 Tu nubes pluvia graves

In conclavia dividis, rapidis et instans

Auriga loris flatibus imperas

Vectus alite vento,

Tibi legati munere fungentes

710 Silvarum quatiunt superna Cauri.

Sentit ortus, sentit occasus

Flammae ministrae vim genitabilem.

Tibi nos ministri, nec minus ventis

Agiles nec igni, rapimur iussa

715 Exsequi proni tua.

Te tellus tibi fixa tremit: quae turbine circum

Diverso aetherios passa rapi globos,

Ullis ipsa trahi curriculis negat.

Illam prima dies gurgite viderat

720 Obscuro et pelagi fluctibus obrutam.

Coelum littus erat. Summaque montium

Cinctorum tenebris condiderat iuga

Exlege Oceanus vado.

Tu subito verbis, Deus, altitonantibus undam

725 Cedere iussisti: vix iussa recesserat unda.

Tunc parentes Domino fluctus

Fugere procul; liquere solum

Telluris aquae, quae praecipiti

Lapsae pulsu vertice ab alto

730 Inter valles humili primum

Sedere loco, donec iussos

Tenuere sinus.

Inclusum est a te praescriptis finibus aequor,

Sublimi ne rursus humum sub gurgite condat;

735 Terraque delapsis siccum caput extulit undis.

Natos iugis in altis

Iubes salire fontes,

Quos cum feris bibentes

Sitim levent Onagri;

740 Ad quos aves sedentes

Dulci canant susurro

Sub arborum coma.

Humores pluvios super alta cacumina fundis,

Et procul ex magno despectans infera coelo

745 Participas terrae depressum e nubibus imbrem,

Ebria quo fructus genitrici prodit ab alvo.

Inde, quo vivunt pecudes gregesque,

Nascitur foenum, generantur herbae

Mitibus succis, meliorque pastus,

750 Pinguibus crescunt segetes in arvis.

Inde procedent oleae nitentes

Quoque vis cordis satiata gaudet

palmitis humor.

Te succos tribuente suos in montibus altis

755 Fertilibus cedri crescent ad sidera ramis,

Quas habitet passer tremuloque ciconia rostro.

Saepe etiam summa pendentes abiete nidi

Emittent trepidis pullos super aera pennis.

Montium alta cacumina

760 Esse perfugium facis

Capreis silvestribus.

Te iubente cuniculi,

Te iubente vagi petunt

Concito lepores pede

765 Scrupeae abdita rupis.

Luna tua formata manu est, quae mensibus annum

Distinguat, reparansque levis dispendia formae

Nunc gemino cornu, nunc pleno fulgeat orbe.

Ipse etiam certis fulgor Titanius horis

770 Occidit et priscae terras cum tradidit umbrae,

Ex antris prodire genus monet omne ferarum.

Fulvae feroces tunc catuli leae

Praedae manentes pabula rugiunt,

Potus et escam voce famelica

775 Deum rogantes. Lucida cum dies

Coelo refulsit, silvicolum cohors

Omnis ferarum nescia conspici

Arboreum redit ad cubile.

Ipse homo, siquid habet quod agat, ne ignavus oberret,

780 Invigilat curis intenta mente diurnis,

Quas solvit veniens securo lumine vesper,

Somnum olli requiemque ferens. O maxima mundi

Regnatrix lataeque opifex Sapientia terrae,

Tu coelumque solumque regis. Tua maxima (quanquam

785 Nec facunda satis) cantat praeconia tellus.

Te te velifero sub gurgite

Magna et parva gerens animantia

Piscesque innumeros celebrat mare.

Illic luminibus Pistris micat,

790 Squammigero et fluctus dorso subit,

Ludentique secat tergo freta,

Artificem testata manum.

Sic quicquid tuus orbis habet,

Pendet a dominae gratia dextrae.

795 Ad tuos pendent animantia nutus,

A te rapaci destinata morti

Amittunt vitam.

Iustis temporibus pabula bestias

Nutriunt tua tribuente dextra,

800 Quae sua cum bona liberali

Dividit cumulo satiantur omnes

Pecudes feraeque. Simul opiferam

Avertes faciem, difficilique vultu

Intueberis, recedet

805 Spiritus vacuas in auras,

Destituetque inane corpus,

Quod repente agitari

Reciprocanti desinet halitu,

Tenuemque sese in pulverem vertet.

810 Rursumque tui Numinis aura

Favente gravidis foetus ab alvis

Nascentur, quae suum

Non sinant genus interire,

Terra recentes

815 Ut pro interemptis capiat colonos.

Donec sol reparator Eoi

Variis vicibus saecula volvet,

Donec obscura nocte micantes

Cingent rotatum sidera mundum,

820 Numinis laudes resonabit orbis.

Divina scilicet

Nullis maiestas interibit annis;

Ipsum, ipsum capiunt gaudia cum videt

Machinam tantam, quam magnus opifex

825 Ante septimum effecit diem.

Illius tellus concussa nutu

Trepidat, tactique montes

Piceo fumo

Aera involvunt; nebulasque vertex

830 Halat et crassos agitat vapores.

Astra dum septem libero cursu

Coelum rotabit, non desinemus

Rerum Parentis celebrare nomen

Vaga septisoni carminis harmonia.

835 Aeternumque modis sacris

Indulgere iuvabit

Gaudioque maximo

Tollere in astra Deum.

Si quid erit malorum,

840 Benignus ille tollet

Sanctorumque chorus modulabitur omnis *Alleluia.*

ACTUS III.

SATHAN, ADAMUS.

Trimetri iambici.

Hostem superbis pedibus adversos mihi

Gressus moventem video. Iam tempus meis

Se praebet iris; obvius tandem mihi

845 Adamus ultro venit, et solus quidem.

Coelicola monitor liberum socio latus

Deseruit, odiis commodus nimium meis.

Nodis inextricabilis fallaciae

Vinctum tenebo; rite disposui plagas.

850 Amore ficto facilis ambiguo dolo

Quaeratur aditus. Lentus inimicum vides,

Sathan, nec illum dente discerpis fero?

Fraenum recusat impotens animi sui.

Sic ille magni summus armenti metus

855 Quoties bovem scrutatur, et longe lupus

Vestigiorum perlegit tacitus notas

Silet et citatum sustinet tardus gradum.

Ubi praeda rursum propior ante oculos stetit,

Maiore cursu sequitur et villos quatit,

860 Rictuque pandit ora, nec patitur moras.

Ubi spes refulsit, ira difficilis tegi est.

Tamen est tegenda: semper armatos minus

Provisa feriunt tela. Simuletur fides.

Terrestris orbis rector et princeps freti,

865 Adame, dextram liceat amplecti tuam.

Quo saeva torques lumina et gratos mihi

Avertis oculos? Renuis oblatam fidem?

Et me Tonantis dextra tibi non disparem

Formavit, et me fulgidus civem suum

870 Conspexit aether. Testor immitem mihi

Tibique amicum, forte nec semper, Deum,

Mihi mille amicos, cum beatus viverem,

Fuisse, quem nunc tota destituit cohors

Secuta sortem. Tu, rogo, clementior

875 Miserere miseri; supplicem dextram vide

Securum amoris pignus, aeternum mihi

Promitte foedus. Quid sacrum quassas caput?

AD. Deo rebellis, perfide, execrabilis,

Procul nefandos corpore a puro amove

880 Tactus. Amicus est mihi quisquis Deo.

Tu sempiternis propter horrendum scelus

Damnate poenis, procul ab aspectu fuge

Pii et beati. SA. Gerere quid tandem iuvat

Inimica semper odia? Si nescis, malum

885 Est mentis ira pervigilque animi dolor.

Invidia, luctus, cura, tristitia et metus

Odiumque, nullos ista felices premunt.

Miseros perurit ista carnificum manus,

Et pertinaces. Semper in melius trahi

890 Sors est beati. Pone nunc iras truces.

AD. Seges ante multo mergite in coelestibus

Metetur arvis, terra sidereas faces

Rotata tollet, proferet flammas mare,

Dabit ignis undas, ante vel caput in suum

895 Sursum relapsas volvet Euphrates aquas,

Vel pronus amnis Tigrin in fontem feret,

Quam pax, amor fidesque cum coeli exule

Mihi sit ulla. Qualis agnos cum lupis

Concors societas iungit, inter nos erit,

900 Dum lucis ortu vecta purpureis rotis

Aurora surget, noxque dum stellas feret,

Dumque ego beatus, tuque dum infelix eris.

SA. Fortis potenti pugnet. In miseros potest

Qui bella gerere, spiritus humiles gerit.

905 Princeps ferarum nunquam in imbelles leo

Desaevit agnos; non boves rictu petit.

Adversus urso bellicas tollit iubas

Orisque hiatum pandit et dentem asperat.

Nocere tibi me posse si credis, metu

910 Depone bellum; si minus credis, tamen

Depone bellum, nec tuis dignum puta

Odiis, sed ultro pacis oblatae fidem

Suscipe. Clientem perditum felix fove.

AD. Non esse dignum te meis odiis puta,

915 Sed minus amore es. SA. Non ita abiecti sumus,

Adame, nec te vana fallat opinio,

Ut non amicis mente, consilio aut ope

Prodesse liceat. Abstulit sortem Deus

Quam potuit, animis pristinum mansit decus,

920 Et cor profunda providum sapientia.

Sunt reliqua nobis regna, sunt vires suae,

Multa et potestas. Deus ab aetheria tonans

Se iactet aula. Melius imperium tibi

Tellus fretumque cessit; at nobis loca

925 Inferna parent. Subditum pedibus tuis

Regnum tenemus. Regitur umbriferum chaos

Sceptris sacrorum daemonum. Tua sic meis

Imperia sunt vicina, regnemus simul.

AD. Quod terra sceptris paret et pontus meis,

930 Donum est Tonantis, mutua qui me fide

Sibi obligavit. Non ego illius cliens

Alios clientes quaero, non socios mihi,

Contentus ista sorte quam tribuit Deus,

Damnumque censens omne cum vitio lucrum.

935 SA. Oblata ab aliquo quis recusat munera?

AD. Quemcunque non tam dona, quam donans iuvat.

SA. Perpetua gerere bella prodest nemini.

AD. Mihi quid nocebit? Nil timens, spero nihil.

SA. Misero quod est necesse, felici expedit.

940 AD. Relligio quod permittit id solum expedit.

SA. Ferire foedus ecqua relligio vetat?

AD. Communionem criminis foedus vocas?

SA. Quodcunque nostrum est fiat hoc pariter tuum.

AD. Vestrum daturus, nil potes praeter malum.

945 SA. Nunquam nocebo qua licebit prodero.

AD. Hoc ita futurum quis fidem faciet mihi?

SA. Promitto, polliceor, paciscor, spondeo.

AD. Desertor, exul, perduellis, perfidus.

SA. Iurabo magni Numen aeternum Dei.

950 AD. Qui iam, quod in te est, aetheris regno caret.

SA. Si fallo, semper ira me illius premat.

AD. Paenam timebis, qui nihil peius times?

SA. Iuvare socios soleo. AD. Sic, simul ut ruant.

SA. Quia pertinaci fretus insipientia

955 Pacem recusas, odia nunc primum mea

Irasque disces. Semper immites dolos

Versabo, semper hostis instabo tibi.

Nullus vacabit fraude, vel bello dies,

Nec coeptus unquam cedet ex animo furor,

960 Ut qui negasti foederis consortium

Patiare poenae. Parta, iam parta ultio est.

AD. Saevi, feroci, dum libet, nec bellicas

Leges recuso, nec tuas metuo minas,

Cui sagittis cor tuis impervium

965 Divinus ambit triplici scuto favor.

Deum timere, nec aliud tutissimum est.

Exul, recede. SA. Vos quoque exilium manet.

CHORUS.

Asclepiadei.

Euphrates, Capoten nate sub ultimum,

Montana Armenia qui peragrans loca,

970 Tauro nubifero laberis obvius,

Qui vires reparans Cappadoce in solo,

Primum flumineo victus ab impetu,

Praeceps occiduas qua ruis in plagas,

Invitum pluvios diripit ad Notos,

975 Ripis non alibi nobilioribus

Inclusum poteras volvere gurgitem,

Quam qua deliciis sacra perennibus

Heden quadruplici lambitur alveo,

Tellus pinguis ubi glebaque densior

980 Amnis temperie diluitur tui.

Mundi illic opifex dextera fertile

Ornavit variis arboribus nemus.

Pendent de gravidis poma parentibus

Et ficus virides prunaque mitia,

985 Et cum Crustuminis castaneae piris.

Nux illic bifido tecta putamine

Incumbit foliis, iunctaque amygdalis

Insultant rubidis mespila frondibus.

Sunt mites cerasi fragaque moraque

990 Ambo purpureis tincta coloribus.

Horti sed medii qua regio patet

Binas Omnipotens condidit arbores:

Vitam haec perpetuam denotat, altera

Praesignat duplicem planta scientiam.

995 Quam carpi vetuit, ne meritam trahat

Mortem culpa gravis. Nam dolor et labor

Cum curis miseris et senium grave

Ac mors ac aliud, si quid erit mali,

Contingi vetito cortice delitent.

1000 Adamus platani suppositus comae

Et vinctus viridi tempora laurea,

Nudus cum tenera coniuge, cum libet

Ripis Assyrii fluminis assidens,

Sacro dulcisoni carminis alite

1005 Divinae celebrat mira potentiae.

Auditis volucres cantibus advolant;

Certant dulce sequi carmen aedenes.

Euphrates tacito murmure consonat,

Quotquot sunt fluviis sorte beatior.

1010 Non illum superat Nilus in aequora

Qui septemgemino funditur ostio,

Exundante Pharum gurgite qui rigat.

Non telo citior currere missili

Tigris contiguo proximus alveo.

1015 Non qui per calidam labitur Indiam

Ganges aurifero flumine nobilis.

At vos, o homines (si bene pergitis

Felices nimium!), parcite, parcite

Iussum legiferi spernere Numinis,

1020 Nec fructus vetita carpite ab arbore,

Omnis matre mali. Magna rebellibus

Semper poena comes. Cernite Tartari

Clausos sollicito carcere daemonas,

Depulsos patrii finibus aetheris.

1025 Si sunt grata Dei munera, si timor

Non deest in Dominum, non amor in patrem,

Aeternum dabitur vivere; sic genus

Vestrum perpetua sorte beabitur,

Sic et cum geminis pacta parentibus

1030 Contingent similes federa posteros.

Transcurret Domini gratia perpete

Haeredum serie, nec minor est Dei

Prospectura piis cura minoribus.

ACTUS IIII.

EVA, SATHAN.

Trimetri iambici.

Quod illud animal tramite obliquo means

Ad me volutum flexili serpit via?

Sibila retorquet ora setosum caput

Trifidamque linguam vibrat; oculi ardent duo.

Arrecta cervix surgit, et maculis nitet

Pectus superbis. Caerulis picti notis

1040 Sinuantur orbes, tortiles spirae micant

Auri colore. Lubricos longos sinus

Tendit volumen, terga se in gyros plicant.

Nunc se reclinat flexile in collum caput

Retroque spectat quodque caudae proximum

1045 Nodatur agmen lumine adverso videt.

Quodcunque tandem est, propius huc ad me venit,

Pronos propinqua fundit anfractus via

Longosque tractus pedibus advolvit meis,

Attollit ora. Miror an queat et loqui.

1050 SA. Utilia certe proloqui et possum tibi

Et non omittam. Gratulor vestris ego

Cessisse regnis quicquid immenso ambitu

Spatiosus aer claudit. Omnes bestiae

Quas terra vel quas pelagus aut aer habet,

1055 Gaudemus illa sorte. Res est maxima

Parere natis non feros dominos pati,

Sed iussa capere humana. Si quando regit

Ratio regentes, servitus est libera.

Miramur unum hoc, omnis authorem boni

1060 (Nam sic vocari gaudet) istis fructibus

Vetuisse vesci. Tanta quae menti sedet

Invidia? Qui telluris imperium dedit,

Is vos nec uno patitur horto perfrui?

EV. Quascunque plantas istud arbustum gerit

1065 Quoscumque fructus, usibus nostris gerit.

Hortum per omnem queîs libet, vesci licet.

Sed arbor una, qua nemus medium patet,

Vitanda ramis poma curvatis gerit.

His abstinere lex monet magni patris,

1070 Ne forte vitae consequamur terminum.

SA. Ne crede pomi unius ob dispendium

Debere certam protinus mortem sequi,

Perire poterunt, perpeti vitae Deus

Quos destinavit? Fata res omnes agunt:

1075 Praevisa tantum facimus, et ab alto venit

Quodcunque patimur. Scripta divina manu

Decreta durant semper et recto suis

Connexa causis cuncta vadunt tramite.

Ratus ordo, series certa, dia necessitas

1080 Futura cogunt. Si volunt ea vos mori,

Effugere non est. Si negant, decerpere est

Impune fructum, nullus impendet metus.

Negant profecto. Nulla vos lethi manet

Conditio. Nullus imminet mortis dolor.

1085 Mors ipsa nihil est, si mihi credis, nisi

Mutationum perpetes semper vices.

Quicquid creatum est ut sit, id nunquam perit

Peritque semper. Lethifera quaevis dies,

Natalis eadem est rursus. Haec contraria

1090 Pugnant per omne tempus et vincunt simul.

Mors ipsa vitam et ortus interitum trahunt.

Quod rere poenam id esse naturae scias.

Metuere lethum non decet; poteris mori

Certe et renasci in melius. Haec lex corporum est

1095 Perfectiorem semper ad sortem trahi.

Sed forsan animam morte plectendam putes.

Deterius erras. Anima non didicit pati,

Sed agere tantum. Quod perit sensim perit

Membris solutis; anima nec partes habet,

1100 Nec ulla damna temporum patitur moris.

Subsistit in se, nec foris vitam petit,

Quam tribuit: ipsa sola principium sibi est,

Nec mihi profecto facile persuadebitur

Damnasse inusu poma perpetuo Deus.

1105 Nam quis negarit opera divinae manus

Merito probanda? Quicquid est, etiam bonum est.

Gratosque rebus singulis fines dedit

Natura cur sint, esse nil frustra iubens.

Rebus creatis si putes uti nefas,

1110 Hanc, quae cavenda fecit, accusas manum.

EV. Incerta iussi causa, sed certum tamen

Parere iusso. Quicquid est, vetuit Deus.

Memini, recordor, ista conditio fuit

Praescripta nobis tradita nemoris sacri

1115 Possessione, ne boni simul et mali

Magistra nostras planta pollueret manus.

Dare quenque ius est muneri legem suo.

SA. Cur non et illam muneris legem dedit,

Cum terra vestris, cum iuberetur salum

1120 Parere sceptris? Aliqua magnae portio est

Telluris arbos, dona quae facit irrita.

Si licet et aequum est muneri semper suo

Detrahere partem, nulla tandem gratia est.

Totum redire dona repetenti potest.

1125 Mutare factum parte nec minima decet,

Si liberalis semper idemque est, Deum.

Perpende cuncta: maius et secretius

Aliquid necesse est subsit, indubie subest.

Invidit illud, quod latet fructu, bonum

1130 Scientiamque, quae bonum miscet malo,

Servare soli conditam voluit sibi.

Pro servitus odiosa, famulatus gravis,

Curari ab illo, sola cui cura est sui!

Malus est vocandus, qui sui causa est bonus.

1135 Utrum videtur, prospicitne, an despicit,

Qui cuncta largo gloriae pretio facit,

Sibi summa servans? O iugum intolerabile!

Quam satius est non esse quam non liberum?

Centum fideles militum coelestium

1140 Turmas, beata sors quibus crimen fuit

Et invidendum robur et paritas minax,

Pepulit tyrannus et gravem indixit fugam

Coelique alumnos inferae densis specus

Damnavit umbris. Quicquid orent supplices

1145 Culpamque, si qua est culpa, fateantur suam,

Aures reorum precibus inclemens negat,

Non desituro puniens miseros malo.

Si nunc recentis imperî primordiis

Altum elevatos gravius iterum deprimit,

1150 Quid faciet olim? Quam putas subdent facem

Animo insolenti tempus et regni mora?

Bonum est cavenda discere alieno ex malo.

Si vos amaret, mortis auferret metum.

Si non, quod unum restat, excusso iugo

1155 Vos vindicate. Statis in vestro solo.

Aetherea non hic aula, non exercitus

Coelestis isto castra disposuit loco.

Accingere animo. Servus aufugiat metus.

Nullum periclum sine periclo vincitur.

1160 Cum res sit anceps, certa res audacia est.

EV. Procul absit, absit hunc ut invidiae putem

Stimulis peruri et angi ab alieno bono,

Qui tribuit ipse quique quod libitum est habet.

Telluris ergo dominus et dator arborem

1165 Invideat unam? Dira Sathanum suae

Rebellionis quod luat poenam cohors,

Nihil illud ad me, sed tamen iustum puto.

At tu, recense, cuius ingenium feras

Exsuperat omnes, quod putes vetito bonum

1170 Latere fructu. SA. Nomen hoc ipsum docet.

Animae est voluptas scire, res cognoscere

Bonas malasque. Nam malum non est malum

Qua scitur. Una haec mentis est felicitas

Species in aliis quae renident singulis

1175 Congerere in unum et intus oculis integrum

Perspicere mundum, cuncta cum causis simul

Insculpere animo, maximum cuius bonum est

Notitia veri certa, falli nescia.

Nam perspicaci mentis intellectui

1180 Patet universum, tendit ad finem vigor

Rationis istum, quoque plus invenerit,

Minus quiescit id quod ultra est quaerere.

Ita semper animum cura discendi quatit,

Numquamque quod habet respicit, sed quo caret.

1185 Deus unus omnes nec laborans vindicat

Sibi notiones, sponte quae sese offerunt,

Cunctas scit artes, cumque non discat, sapit.

Socium recusat: caeteris animantibus

Mentem aut negavit aut, quod aeque iniurium est,

1190 Mancam atque mutilam tribuit, et sapientiae

Condit molesta studia sollicitudine.

Ipsisque vobis, quos sibi promiserat

Similes futuros, istud invidit bonum.

Arripite pacti iura. Promissum dari

1195 Ipsi occupate. Quod tenax renuit Deus

Dabit arbor ista, numen arcanum gerens.

Equidem sciebat ille, qua primum die

Comesta succum poma vitalem darent,

Cessuram ab animo protinus caliginem

1200 Caecasque tenebras nilque distantes Deo

Vos cognituros quicquid aut nocet aut iuvat.

Hinc illa lex est quae sacro fructu frui

Vetat, hinc inanis mortis iniectus timor,

Mala ut timentes abstineretis bonis.

1205 Mihi tu monenti crede: nulla ad ius sui

Sibi vindicandum negligenda occasio est.

Quod non habes tibi quaere, ne perdas tua.

Nunc ille forsan mobilis rector poli

Eripere quicquid ante tribuit, cogitat.

1210 Tu fac quod ille cogitat: fraudem occupa.

Difficilis est res gloriae custodia

Nisi vetera servans semper acquiras nova.

Concessa nisi quis usque sustineat bona,

Ducet ruinam pondus et dominum premet.

1215 Captare lucrum maxima est damni fuga.

Quae res agatur cerne, si quicquam vides:

Ex homine morsus unus efficiet Deam.

EV. Adeone et alia praeter hominum pectora

Ratio occupavit? Bruta namque haec bestia est,

1220 At bruta certe verba non visa est loqui.

Ferme ut prohibitos edere fructus audeam,

Facerent et eius pervicax persuasio

Et mea cupido. Forte melius sensuum

Tamen est dolosas illecebras vincere,

1225 Quam se ut voluptas vera nobis subtrahat.

SA. Permitte vanis ne superstitionibus

Te fascinandam, neve naturae tuae

Demens rebella. Si quid est placitum tibi,

Puta licere, quoque te sensus rapit

1230 Sequere, nec ipsi praelium indicas tibi.

Natura tutrix et parens animantibus

Sensus magistros tribuit, ut rerum foris

Percepta facies intimarum virium

Illas moneret. Profuturae si forent,

1235 Ut appetitus visa sequeretur bona,

Sin obfuturae, fugeret. Haud temere insita

Menti cupido fertur ad finem suum.

Odore, visu, quicquid aut gustu placet

Naturae amicum est, nanque odos, color et sapor

1240 Et si quid istis simile, non per se iuvant,

Sed appetitum res ad optandas trahunt,

Desideratis perfrui dantes bonis.

His ducibus utens conde visceribus tuis

Cupita merito poma. Continge arborem,

1245 Decerpe pendens aureum ramis onus.

Iam restat ori tantum ut admoveas tuo.

Minimum est, quod unum facere te magnam potest.

EV. O dulce pomum, quam tua haec species meis

Arridet oculis, quam vel olfactus iuvat?

1250 Utinam soluto te metu possem frui

Tuosque succos discere et magnas mihi

Vires, vel uno hoc, quod sub aspectu latent.

Satisne ratio docuit, interitum pati

Corpus nec animum posse, sed vanum metum

1255 Torquere mentes? Satin\' et invidiam Dei

Lex illa monstrat quae vetat pomo frui?

Nonne illud etiam patuit aequalem Deo

Me cognituram quicquid aut gratum iuvat

Aut triste laedit? Nonne sensus praecipit

1260 Gustare magnam commodi faciens fidem?

Quid hoc quod artus horror incussit meos

Et ima gelidus ossa perrupit tremor?

Causam timoris nescio, timeo tamen.

Placet admovere poma, sed renuit manus

1265 Parere, dextra pondus accusat suum

Alioque fertur. Fructus a labris fugit

Et fixa pigris ora sub malis stupent.

Arborque trepido tota subsiluit solo.

Quid agere tentas, mulier? Auctorem boni

1270 Qui cuncta fecit, te beavit commodis,

Unamque rebus anteposuit conditis,

Hunc tu paras deserere? Res brutas duas,

Hoc reptile animal sequeris et sensus tuos?

Meliora praefer monita. Si nil te movet

1275 Timor ille mortis, dona sed moveant Dei.

Nihil ista prosunt? At mali moveat metus.

Perpende utrumvis. Cogita praesens bonum,

Malum futurum. Pendula est sententia.

Mens ipsa dubio trepida consilio labat.

1280 Quid tamdiu haeres, anime, quid te interrogas,

Quid te lacessis atque consilium diu

Tam facile torques? Vince, nodos disseca.

Diffringe quicquid obstat et tete expedi.

Expende quantum praemii secum ferant

1285 Arcana pomi. Quicquid est rerum scies

Novumque fies Numen. Audendum puto.

Humana morsu pendet ex uno salus.

Non sola tua res agitur. Hac hora potes

Prodesse mille saeculorum posteris.

1290 Servosne parere an liberos melius putas,

Homines Deosne? Sors utra est felicior?

Ignoscet ipse forte si videat Deus

Mihi videri melius esse nihil Deo.

Quod si severus crimini veniam meo

1295 Non est daturus, hoc quoque vocabit nefas

Tam prope fuisse. Magna delicti mei

Iam pars peracta est. Arborem vetitam attigi

Pomumque carpsi, quodque dicet pessimum,

Deliberavi. Constat accusatio,

1300 Faciamque nil ut peius, inscribet dicam

Quod poene feci. Quid iuvat cum ceperis

Labare retro trahere pendentem pedem?

Res est inepta et stulta peccati modus.

Culpam per aliam tuta fit culpae via.

1305 Aut me superni lege spreta Principis

Divina faciet laesa Maiestas ream,

Aut crimine ipso criminis felicitas

Absolvet. Hoc, hoc potius eligere est meum.

Iam, dextra manus, perfice atque ori admove,

1310 Iamdudum hianti, quicquid hoc pomo latet.

Tuque, os beata, recipe fructum ex arbore,

Ut mox receptum ventris immittas cavo.

O persuavis gustus, o tenero sapor

Gratus palato, quam tuus succus iuvat,

1315 Quam me beasti! Restat hoc unum modo,

Tanti ut maritus particeps fiat boni.

SA. Fiat profecto. Plurimum dices meis

Debere monitis, cum, quod est res, senties.

Scies bonum sciesque, ne dubita, malum.

1320 Hanc auferet tibi nulla notitiam dies,

Similesque matri liberos paries suae.

Iam se recludent lumina et quod nunc latet

Dabitur tueri. Quid, precor, maius petas?

Et ecce (primum sortis indicium tuae),

1325 Commoda maritum duxit huc occasio.

Ego ad latebras tacitus abrepam meas.

Ad delicatam tu virum invita dapem.

ADAMUS, EVA.

Iambici trimetri.

Lente per omnem, saepe sustento gradu,

Spatiatus hortum, repeto vix sero locum,

1330 Primum unde nostrae fuerat auspicium viae.

Ab arbore ista sumpseram primordium

Non desiturae sacra quae vitae nota est.

Exinde lato, ripa qua iacet, ambitu

Reliquas pererrans singularum fructibus

1335 Satiatus isthuc redeo; nam nusquam obvia

Mihi facta coniunx: dubito quo lateat loco

Et quo petacem prandio expulerit famem.

Fallorne, an ipsam video? Prope sistam gradum.

Ubi tamdiu haeres? Cuius alimento dapis,

1340 O socia thalami, corporis vim sustines?

EV. Haec ipsa viridem gramine imposito thorum,

Haec arbor umbram tribuit, haec etiam cibum.

AD. Quid video? Nonne haec illa, quam Deus imperat

Vitare, cuius fructibus pasci vetat?

1345 EV. Adame, sic est. Vetuit attingi arborem,

Fructum caveri iussit. Hoc ipsum fuit

Cur non caverem. Cerne quam rutilus color

Praestringat aciem luminum. Ecquid tu putas

Intus latere, si foris tantum est boni?

1350 AD. Gelidus per artus vadit excussos tremor,

Exanguis asto, crinis erectus riget.

Vix ipse valido spiritus gemitu viam

Perrupit. Omnis adsit huic miraculo

Spectator orbis: ipse homo gemit et tremit.

1355 Quod facinus aures pepulit? Haud vanas Dei

Percipio leges. Ipse iam videor mori.

EV. Non est, marite, crede, cur trepides, nihil

Est perpetratum, quod citet suspiria.

Quin potius aude tu quoque, atque hilaris cape

1360 Tibi coniugali traditum pomum manu.

AD. Egone ut supremi iussa contemnens Dei

Purus profanam te sequar, vir feminam?

EV. Cum iudicaris velle quidquam est dignius,

Quam cum volueris caeca iudicia exsequi.

1365 In arbitrando crimen est properatio.

Tu me immerentem voce condemnas tua

Praeiudicatam proferens sententiam.

Fecisse fateor, iure non factum nego.

AD. Herile iussum iure contemni putas?

1370 EV. Si sceptra iniquo rector imperio tenet.

AD. Si dominus aequus est ames, si non, feras.

EV. Servire et ipso turpius letho putes.

AD. Servire magno est summa libertas Deo.

EV. Quin hoc laboras potius ut fias Deus?

1375 AD. Ex homine Numen effici ratio negat.

EV. Dabit illud arbor, quam tuis oculis vides,

Omnis magistra quae boni est. AD. Eadem et mali est.

EV. Mala scire gaudet ipse, quem laudas, Deus.

AD. Ut careat. At tu experta percipies malum.

1380 EV. Procul absit omen. Me facinoris non piget.

AD. Peccare nolle prima virtutis via est,

Pudor secunda. Facta didicit reddere

Infecta nullus: alterum superest iter.

Revertere illuc, unde fuerat tutius

1385 Abiisse nunquam. Vix enim ad mores bonos

Sero reditur. Quem malorum paenitet

Pudetque vere, est innocenti proximus.

Spes aliqua veniae est, si potes resipiscere.

EV. Quantum moveri nescius sedeat Deo

1390 Amor ultionis poena Sathanum docet.

AD. Quae spes tibi est residua? EV. Desperem ut nihil.

AD. Deus est timendus. EV. Temere quis metuit parem.

AD. Moriere. EV. Vivam. AD. Digna poena es. EV. Praemio.

AD. Quid misera fies? EV. Diva. AD. Quo tandem modo?

1395 EV. Virtute pomi. AD. Quo frui vetuit Deus?

EV. Quia invidebat. AD. Maximum hoc reri est nefas.

EV. Per coniugalem te precor supplex fidem,

Tuos per oculos et per amplexus meos,

Per, si quid umquam dulce fuit ex me tibi,

1400 Ne me relinquas. Iunge te socium mihi,

Ut nuptialis pacta serves foederis.

Si consequatur vota successus mea,

Felicitatis te esse participem decet.

Si non (quod absit), miserias opus est tuum

1405 Meas levare vocis alloquio tuae,

Socio labore, consilî sapientia.

Utriusque sortis inita si communio est,

Neutram recusa ferre. Quin potius metus

Omnes omitte: prospero res in statu est.

1410 Felix mihi animus sorte divina viget.

Te quoque beabo. Profuit pomi mihi

Gustus vel unum hoc maxime, quod sentiam

Sine labe posse quicquid est carpi et capi.

Sed me fidelis cura sollicitat tui,

1415 Quod scrupulorum mole te infestus graves.

Collo superbum cum superstitio iugum

Imponat, hoc tibi tute servitio places.

Dum te beatum credis, irritas malum

Donumque sponte renuis oblatum tua,

1420 Carere dignus. Quid necas magnam indolem

Et te ipse torques? Natus es maioribus.

Effunde habenas mentis et laxa impetum,

Quem male coerces. Non quid habeas, sed vide

Quid habere possis. Hoc erit vere tuum,

1425 Quod, non ab alio traditum, debes tibi.

Metu vetaris? Hoc timere ipsum time.

AD. Non est pavere fortis. Odium criminis

Probo, quam timorem. Sed amor adversus Deum

Me deligatum retinet aeterna fide.

1430 EV. Amare stultum est quempiam, tanquam effici

Non possit hostis. Sic amicum dilige

Olim nocendi ne sit inimico locus.

Sin iuvat amoris candidi ductum sequi,

Nec hoc vetabo. Quid maritali fide

1435 Prius esse oportet? Huc se amor vertat tuus,

Quo sacra thalami iura, quo foedus vocat.

Quod facinus unquam tale, quod tantum nefas

In te, marite, caepi, ut in dubium meam

Fidem vocares? Me beatam nuncupo,

1440 Suspecta quae sum coniugi? Vere mala,

Mala sim necesse est, si nec Adamo proba.

AD. Quid est agendum? Lubricas agitant duo

Curas amores: hinc Dei atque hinc coniugis.

Uterque magnus: illa suspectam mihi

1445 Se male putabit, ille contemni arguet.

Grave est et hoc et illud. Utinam cogerer!

Eligere durum est: haereo, animi pendeo.

Sicut reciproco littus alluitur mari

Fervente fluctus semper alterna vice,

1450 Sic totus agitor refluoque aestu feror.

Pars utra vincet? Magne te testor Deus,

Hactenus in ipsa coniuge haud aliud mihi

Placere quam te, cuius illa umbram refert.

Sociae bonorum, vita quo auxilio mea

1455 Sustenta floret, una quae mecum caro est,

Quid huic negandum? Vilis unius tibi

Iactura pomi est. Ut ne contemnam boni

Legem parentis? Fallor? An voluit Deus

Coniugis amores anteferri caeteris

1460 Etiam parentum? Voluit. Huc pomum mihi.

EV. Vox homine digna. Sume secretum bonum,

Adame, sume. Quicquid est usquam mali

Bonique disce. Sentiat Deus aemulum,

Socium recusans. Nos quoque expectant preces.

1465 Sed quid tibi ambit languidas pallor genas

Caputque nutat? Omne ruat in me malum,

Si quod futurum est. Parcat, o parcat viro.

CHORUS.

Sapphici cum Adoniis.

Lugeat tristi revoluta motu

Aetheris sedes, celeresque moestum

1470 Naeniae cantum meditentur orbes.

Lugeat moerens miseros alumnos

Terra, et humanam doleat ruinam

Pontus insuetis agitatus undis.

Tuque, qui curru rutilo diurnum

1475 Promis et celas, decus alme Titan,

Fac tuos condant tenebrosa vultus

Nubila, invitus mala ne tueri

Tanta cogaris, nitidumque coelum

Contrahat nubes pluvias, ut aer

1480 Tristia Adami mala lachrymantes

Exprimat imbres.

O miser vere, miser, ipse nescis

Obrutis quantis iaceas periclis.

Heu tibi qualis cumulus laborum

1485 Imminet! Quantis agitaris undis

Nescius sortis! Tibi iam patescet

Corporis nudi pudor, hunc amictu

Stulte frondoso foliisque tectum

Rere ficulnis: malesanus error

1490 Sopit interni stimulum pudoris.

Quis status mentis tibi, cum videbis,

Conscius tanti sceleris, sequelam

Vindicis poenae meritoque tandem

Te tua agnosces periisse culpa?

1495 Mille te pestes miserum sequuntur:

Criminis luctus memor et malorum

pertinax sensus. Tibi mors severis

Instat a tergo metuenda telis.

Occidis magni decus ante mundi,

1500 Cuius et tellus prius et profundi

Gurgites regnum metuere ponti.

Illa fictorem referens imago

Occidis. Tecum series minorum

Spesque tam magni generis peribit.

1505 Quanta delicti fuit execrandi

Culpa, quae necdum genitos peremit?

Si Deus tristem tibi mortis horam

Proroget clemens veniaque largus,

Quam tua in longum mala proferuntur?

1510 Languor instabit maciesque turpis

Corpori, aerumnis comes imminebit

Morbus et morbo gravior senectus.

Semper urgebunt alii labores,

Cura te semper nova, pessimumque

1515 Vita malorum.

Posteros omnes hominum novercae

Ira naturae sequitur, malique

Criminis seros amor in nepotes

Transit a primo comitatus ortu.

1520 Laedet haeredes sceleris paterni

Dira contages, animique morbum

Nulla delebit mora saeculorum.

Dicet infami vitio parentum,

Dicet Adamo generata proles

1525 Unius morsu cecidisse pomi.

Dicet infelix soboles: scelesta

Omnium matrem simulatus anguis

Fraude decepit. Mulier maritum

Capta fefellit.

ACTUS QUINTUS.

SATHAN.

Trimetri iambici.

1530 Cessere voto cuncta: sublimem meo

Superis superior vertice exaequo Polum.

Nunc regna terrae teneo, nunc sceptrum maris;

Aeria spatia sub meum misi iugum.

Iam poena me delectat, exsilium iuvat.

1535 Laetetur Acheron omnis, omnis gaudeat

Phalanx Averni. Vindicem agnoscant suum

Regumque Regem. Iam satisfeci et mihi.

Quin multa restant. Nondum homo, nondum mala

Suprema sentis. Fertile hoc horti solum

1540 Deserere iussus profugus ignotas procul

Inquire terras. Verte, quo cupies, gradum;

Quocunque curres regna percurres mea.

Ego te per omnes pertinax latebras premam

Furiisque tradam. Nulla restabit fuga,

1545 Nec tempus unquam faciet aerumnas leves;

Longa malorum sensus accrescet die.

Errabis agris semper incultis, egens,

Exul, pavens, invisus et dubii Laris,

Tibique soli sors mea invidiam dabit,

1550 Atque anima multis fessa vix tandem malis

Inferna viset regna. Non tecum mea

Morientur odia. Liberos gignes mihi.

Ita perge, Sathan, omne perturba genus.

Certetur omni scelere nil vetitum sibi

1555 Putet ira; frater dirus in fratrem ruat.

Maiore rursus scelere mulctetur scelus.

Crescat furor cum sobole. Paeniteat Deum

Hominis creati, nec suorum pignorum

Aspicere nutrix terra sustineat nefas,

1560 Redire ut iterum tentet ad priscum chaos,

Seseque et illos vindice immergat salo.

Adame, quantum est haec quod ignoras mala?

Sed et hoc peribit: cuncta non uno impetu

Simul patebunt. Corporis te dedecus

1565 Primum movebit: consues frondes tibi,

Nec sic abibit ille qui tegitur pudor.

Tacitus deinde consciis praecordiis

Flagrabit aestus: stabit ante oculos tui

Imago sceleris. Illa te quatiet metu.

1570 Tunc incitatus semet accendet dolor

Vultusque in omnes ibit et sententiam

Sibi dicet ipsi. Candidum exosus diem

Pudor ille mentis abditas quaeret specus.

Spes fugiet, animus turbidus sese obruet.

1575 Libet videre crimen agnoscens suum

Quos det colores, membra quis teneat stupor,

Aut primus in quae verba prorumpat dolor.

Videre miserum non iuvat; dum fit miser

Conspicere cupio. Subdoli anguis commodam

1580 Servabo formam, simul ut intuear duos

Neutri videndus. Ibo et allabar prope.

Sed ecce rapido motus Adamus gradu

Prosiluit amens, omnis in facie est color.

Stetit furenti similis et certe furit.

1585 Abit, haeret, errat, sistit; ardescunt genae

Mutatur habitus, pallor ardorem fugat.

Trepidat, resultat, queritur, exclamat, gemit.

Tacitos dolores ore turbato exerit.

ADAMUS. EVA.

Iambici trimetri.

Quis sum? Quid egi? Quo feror? Quod me solum,

1590 Quae regio tantis cernit oppressum malis?

Inopemne servat dives Hedenis nemus,

An tristis Acheron? Dira Furiarum loca

Aspicere videor. Mors, quid a tergo mihi

Crudelis instas? Pectus hoc, pectus feri.

1595 Miseranda coniunx, agmen infernum vides?

Ego video: dirum noctis obscurae genus

Me circum oberrat. Ducit omnem exercitum

Scelus et rebellis fastus et facti pudor.

Hinc pallidorum longa morborum cohors

1600 Turpisque egestas sequitur et duri labos

Sudoris author. Parte ab hac luctus venit.

Tremulo senectus tarda procedit gradu

Vicina lethi. Turba curarum ingerit

Se parte ob omni, nec procul tristi fames

1605 Metuenda vultu ducit aerumnas graves,

Bellique nutrix impotens discordia

Tollit cruentas sanguine innocuo manus.

Perspicere nequeo, semper ulterius malum est.

EV. Quae fingis amens spectra? Quis te agitat furor?

1610 Quove aestuantes huc et huc vultus refers,

Acieque falsas turbida species vides?

Compesce sensus, comprime affectus truces

Parumque sanae mentis affectum doma.

Resipisce et animos ipse pacifica tuos.

1615 Comprimere primos impetus si non potes

Novusque mentis raptus ignorat modum,

Recolligendo tempus indulge tibi,

Rationis usu spiritum indomitum exue.

AD. Quin parte ab omni, rector astrorum, tonas,

1620 Quin motus ira bella ventorum undique

Immittis, omne nubibus coelum horridis

Convolvis? Imbres cadere collectos iubes?

Oppono cuivis vile supplicio caput.

Intende dextram: vindices flammas poli

1625 Iaculentur ambo. Stelliger subita cadat

Mundus ruina, non potest in nos gravis

Errare lapsus: me vel hanc coelum premat,

Utriusque merito. EV. Sana meditari incipe

Et imprecari ne velis demens tibi.

1630 Decreta si qua est poena non tarde venit.

AD. Quaecunque fuerit, sera ventura est mihi.

Iamiam decebat stare in inferno specu

Utrunque nostrûm. Sustines sceleris reos

Gestare, tellus? Concavos aperi sinus

1635 Cur non dehiscis aut in Acherontis plagam

Te nosque mergis? Gemina compages soli

Pateat revulsa, quaque stamus noxii

Opaca tellus corpora absorbat duo.

Sin forte terra pondus ignavum iacens

1640 Nescit moveri, veniat e silvis fera

Saevam minaci fronte concutiens iubam,

Quae lacera toto membra dispergat solo,

Aut aliqua rostro viscera haec curvo rapax

Perfodiat ales. Conscia aut sceleris mei

1645 Impellat Heden integrum lapsu nemus

Totamque silvam. Caudicum pondus grave

Truncosque supra corpus excipiam meum

Hortique tumulo condar atque istam arborem,

Quae passa scelus est, in meum vertam caput.

1650 EV. Meliora, coniux, loquere; nemo sic perit

Ut non salutis spe foveri debeat.

AD. Quae spes salutis post nefas tantum mihi?

Heu, quos dolores, quos miser questus dabo

Vocesque quas? Quae verba sufficient mihi?

1655 Periere virtus, ius, fides, felicitas

Et qui redire perditus nescit decor.

Nostram supremi Numinis legi gulam

Praetulimus, animae corporis stimulos bono

Hortoque pomum. Nulla conspiciet dies

1660 Pulsa miseria pristinis nos gaudiis

Iterum fruentes. Instat aeternus dolor

Poenaeque tristes; deseruimus nos Deum

Et nos Deus deseruit. O dirum nefas,

O scelus iniquum, triste et auditu horridum!

1665 Mens illa soli nata famulari Deo

Emancipari gestit et sese abdicat;

Sui esse iuris voluit et vili arbori

Servire caepit. Animus almo debitum

Parenti amorem vertit in se, nec malo

1670 Contentus isto devio res infimas

Gressu secutus ista praefecit sibi

Quibus imperabat, passus et contagium

Rerum minorum sponte decrevit sua.

Relinque corpus, qui reliquisti Deum,

1675 Crudelis anime, et eripe hoc cruciatibus

Vivum cadaver. Quid iuvat poenas tuas

Proferre? Possum, debeo, cupio mori.

EV. Supplicia votis aggravas demens tuis.

Mortalitatem pateris et mortem petis.

1680 AD. Pereo ante mortem; spiritum exemit dolor.

Infamis author sceleris, exosus Deo

Miserque, iam sum sine sepulcro mortuus.

Longas omittam languidae poenae moras,

Nec aeger ultra funus extendam meum.

1685 Quodcunque vitae restat, abrumpam manu

Iuste severa. Quid mihi exsequias nego?

Quid pereo vivus? Quid meos manes moror?

Ibo, ibo solus, qua rapax amnis cadit,

Ubi prona tumidus ducit Euphrates vada

1690 Fluvioque mersus procul Erythraei ad maris

Provolvar undas. Tu, manus, potius veni,

Ministra poenae, quae fuisti criminum.

Perfringe guttur ictibus, pomum prius

Cui tradidisti, concitatis pulsibus

1695 Dirumpe ventrem, viscera infausta extrahe

Dapesque iniquas corque delicti capax

Evelle. Nusquam corpore in toto tuum

Vulnus peribit. Morte sanandum est scelus.

EV. Quod odit auget, scelere qui punit scelus.

1700 Dignum esse vita monstrat hoc, dignum nece

Quod te putaris. Maius isto crimine

Crimen relinquet vita, si mortem petis.

Non vincla rumpens anima corpus deserat,

Sed corpus animam. Si tuam expectas diem,

1705 Iam praestitutum tempus aderit, spiritum

Cum lassa sponte membra dimittent sua

Iugumque solvat arbiter vitae Deus.

Illo iubente morere. Nunc insania

Rogo ne subactus fata praecipites tua.

1710 AD. Non ita pudorem caecus extinxit furor,

Ut, quicquid usquam est, impio aspectu fugem.

Pisces, volucres, cumque iumentis feras

Sentire video criminis poenas mei.

Ea cuncta clamant: morere, decede, occide

1715 Et exsecrandi capitis intuitu leva

Coelum atque terram; spiritum nocuum expue.

Paremus: orbem hunc integrum purgabimus.

Minime resistam. Vota conveniunt bene.

Cur animam in ista luce detentam morer

1720 Mihi causa nulla est. Omnia amisi bona:

Regnum, salutem, gaudium, mentem quoque.

Nunc vita restat: hanc quoque amitto libens.

EV. Quo te ipse, coniunx, impiae morti ingeris?

Quo pergis amens? Forte post vitae moram

1725 Moriere melior. Temporis longo potes

Proficere tractu: quicquid errasti hactenus,

Mea culpa certe est. Poena me meritam manet.

Ego te fefelli misera. Iam facies scelus

Ultro atque certus? Unicum hoc aufer malum.

1730 Mihi crede, coniunx. AD. Credidi semel et nimis.

EV. Perimesne memet? AD. Nolo, ne possim, occidam.

EV. Ratione quamvis careat et flecti dolor

Magnus recuset, pauca miserandae precor

Verba ut maritae mente pacata audias,

1735 Quae potius ad me tute deberes loqui.

O Fata! Mulier misera soletur virum

Et ipse leges sexus invertat suas!

Quin refice monitu, femina, hunc, monitu tuo

Quem perdidisti. Melius alloquium incipe.

1740 Non nunc ut omnes cordis affectus domes

Peto, vel dolores mente tranquilla ut feras

Vincasque temet (licet et hoc fuerat viri

Superare luctus, nec malis tergum dare),

Adame, tantum vivere ut cupias precor.

1745 Tu fortis esse credis atque animi gravis

Mortem minacem spernere; ego contra puto

Timidum vocari iure, qui vitam timet.

Contempsit ille, qui nec optavit mori.

Virtute fretus mascula adversa impetu

1750 Perfringe solido, nec tuas damna manus.

Quodcunque querere est error. Immerito cadis,

Nisi te ipse perimens iure te perimi facis.

AD. Unde illa virtus tanta tantis in malis

Emersa lucet? Aliquis etiamnum sapit

1755 Et recta suadet? Multa, quae memoras, scio

Ratione fulta, sed dolor cogit sequi

Etiam improbata. Fertur in praeceps sciens

Animus negatque sana consilia exsequi.

Furore teneor; ille me insontem potest

1760 Iam facere solus, ille me absolvit reum.

Socia malorum, desere infaustum virum,

Deliberatas luere me poenas sine.

EV. Per sancta thalami sacra, per ius nominis

Quodcunque nostri, sive me natam vocas

1765 Ex te creatam, sive communi patre

Ortam sororem, sive potius coniugem,

Ne me relinquas. Nunc tuo auxilio est opus,

Cum versa sors est. Unicum lapsae mihi

Firmamen, unam spem gravi afflictae malo,

1770 Te mihi reserva dum licet, mortalium

Ne tota soboles pereat unius nece.

Si te miseriae, si tuae clades movent,

Hoc cogitato: summa tetigisti mala;

Auferre quidquid mors potest, vita abstulit.

1775 Nil peius ultra restat; in tuto es loco.

AD. Bona mors futura est, quae tot extinguet mala,

Aut non molesta, si nihil peius dabit.

Placet interire; parce vanis vocibus.

EV. Ergone vacuos vidua, deserta et vaga

1780 Curram per agros mistaque errabo feris?

Si, Adame, pietas vera quaerenda est tibi,

Me perime meritam. Si tibi ignotum est scelus,

Ego sum magistra. Sive tu iugulum petis,

Praebebo iugulum, sive adhuc sterilem cupis

1785 Invadere uterum, dirue anfractus cavos

Sinuantis alvi. Facere me quicquam mali

Authore dubitas? Non soles. Dextram para.

Si tu recusas, feminae facient manus

Opus virile. Non ego insons occidam.

1790 Non si ipse coeli rector in mea viscera

Vertat coruscas fulminis trifidi faces,

Poenas rependam sceleribus tantis pares,

Scelerata coniunx. Non sat est quod sum nocens,

Feci nocentem. Nec sat est: nisi mors vetat,

1795 Pariam nocentes. Ego duplex feci nefas,

Cum fallor et cum fallo. Restat tertium.

Quid trepida cessas? Luere quid doctrix mali

Poenas recusas? Anime, quid torpes adhuc?

Luctus, dolores, lachrymas, planctus, mala

1800 Innumera patior. Ista debebam Deo.

Quid dabo marito? Nil, nisi ut moriar prior.

Utcumque miserum est, moriar Adami tamen

Coniunx, nec ullus nocte depulsa dies

Viduam videbit. Stare in ancipiti tuam,

1805 Marite, causam disce. Non est tertium:

Aut vivis aut occidis. An placuit scelus?

Aliud paratum est. Non veto, monstro viam.

Non vivo sine te, sed mori mecum potes.

Unum in duobus statue: nil sine me facis.

1810 Mori volentem praeeo, viventem sequor.

AD. Iam parce, coniunx, parce, parebo tibi,

Parebo rursus. Vincis affectus meos

Aequos, iniquos, sola tu mentem domas.

Eat dolores hic quoque ad reliquos dolor,

1815 Non interire. Quid tibi, coniux, negem?

Iubente te vel iussa contemnam Dei,

Iubente te vel sustinebo vivere.

EV. Quis ille strepitus? Audio ventos truces

Late furentes; audio murmur grave,

1820 Quod gravia minitans aere ex summo cadit.

Repente longo terra mugitu fremens

Concussa caecos egit ad coelum sonos

Retroque cessit. Capitibus nutans nemus

Fragore vasto tonuit omnes arbores

1825 Concussit horror silvaque erexit comam.

AD. Pavet animus, horret corpus, insedit meos

Torpor per artus, frigidus sanguis coit.

Ultor nefandi sceleris, edicti memor

Vindexque spretae legis adventat Deus.

1830 Fugiamus illuc, qua frequentes arbores

Lucem recusant. Abditi densis comis

Lateamus. Iterum criminis nostri dolor

Me stimulat iterumque erubesco et palleo

Foliisque tectus non satis videor mihi.

1835 Aspicio nudum corpus. Heu, quid cingula

Frondosa prosunt? Intus est, intus pudor.

Quae poena, mulier, crimini par nos manet?

Moriemur ambo. Iam tuae pereunt preces.

VOX DEI, ADAMUS, EVA.

Iambici trimetri et trochaici tetrametri.

Adame, quas nunc te in latebras proripis?

1840 Quae te recondit umbra? Cernentem omnia,

Praesentem ubique, cuncta cui rerum patent,

Huic delitescis? Ipse te appello, Deus,

Quem rapidus aether trepidat et tellus gravis,

Iustae potentem iudicem sententiae.

1845 Ego te creavi, te creatum maximis

Muneribus auxi. Natus ausculta patri,

Cliens patrono, nunc hero servus tuo.

Fugitive, prodi. AD. Pareo! Audivi truces,

Metuende rector, per nemus sacrum sonos.

1850 Venti severum murmur aptum gaudiis

Commovit hortum. Membra concussit pavor

Tremuique totus. Illa maiestas tui

Insueta vultus me fugavit territum.

Ingenuus istis, et verecundus pudor

1855 Accessit: ecce, nudus obscoenos male

Velatus artus ad forum sistor tuum.

Talem creasti. VOX Nuditatis conscius

Per quem fuisti? Nullus in terris fuit

Qui te doceret. Sed pudor crimen sequi

1860 Solet et malorum conscio habitat pectore.

Fatere veram iudici caussam tuo.

Defensiones, ne tuum crimen gravent,

Omitte vanas. Nonne pomum ex arbore

Vetita comedere es ausus et legem meam

1805 Poenamque mortis spernere, infidum caput?

AD. Mea culpa non est. Crimen huius feminae est,

Quam mihi dedisti sortis auxilium meae,

Pellace quae me voce et exemplo suo

Cepit: comedi. VOX Coniugi coniux nocens

1870 Dic, causa tantae quae fuit dementiae?

EV. Serpens, Creator, dextera fictus tua,

Astu fefellit simplicem atque insons ego,

Quam sexus ipse perviam fecit dolis,

Seducta pomum gutturi admovi meo.

1875 VOX Fraudibus nimis apte serpens, quem creatrix dextera

Usui hominum destinarat, quos inique subdola

Sceleris infandi minister perdidisti machina,

Bestiis invisus aliis ibis atque animantia

Cuncta fugies et fugabis. Virus horrendum vomes,

1880 Triste spirabis venenum mortis atrae nuntium,

Signa divinae notanda praeferens sententiae.

Praeque iumentis ferisque, poena queis instat gravis,

Poena te gravior manebit. Ista per se insontia

Sentient luctus heriles: fraude tu meritas tua

1885 Semper aerumnas dolebis, utque te mentem duce

Haec homo ad terrena flexit rebus a coelestibus,

Tu quoque in summa natabis terra et infixus solo

Ventre serpes, non rapaci subriges corpus pede.

Tanta victus comparandi difficultas te premet,

1890 Ut tenebrosa cavatae conditus terrae specu

Pulvere hibernas per horas pauperem pellas famem.

Dum tibi reciprocantem vita ducet spiritum,

Commode nullus voracem pascet esuriem dies.

Tu ferox homicida Sathan, angue qui tectus latens

1895 Perfidis effascinasti feminam mendaciis,

Non vice hac una rebellis, sed priori crimine

Aetheris damnatus exul ultimas poenas pati,

Iam malo crudeliori non reliquisti locum.

Spes tamen te vana fallet. Non enim voto tuo

1900 Inferi regis dominio mancipabo feminam,

Quae licet mereatur illud, tu mereri non potes,

Cuius infido est subactus sequior sexus dolo.

Lucis antiquae favillam, quae salutis praevia est,

Mente in humana fovebo, nec sinam cinere obrui.

1905 Bella, sempiterna bella mulier et tu perpetim

Mutuis odiis geretis. Ipse succendam faces,

Ipse cordi feminino, cuius una est indoles

Mente conceptum tenaci gravius odium prosequi,

Inseram hostiles furores et simultates dabo,

1910 Quas datas alat impotenter, nec sinat frigescere.

Proferam certamen istud cuncta late in saecula,

Illius proles ut armet se genus contra tuum

Invicemque bella vexent posterorum posteros.

*Ipse* veniet, ipse carnem sumet humanam Deus,

1915 Non viro genitus, sed uno feminino ex semine,

Virginali natus alvo, generis humani Salus,

Qui Triumphator superbum conteret tibi verticem

Et feri victor veneni tempus utrunque opprimet.

Illius ductu piorum caetus armata manu

1920 Spolia referet saepe opima vimque superabit tuam.

Non tibi tuto licebit Marte aperto cernere,

Non in os prodire contra. Semper aversos petes,

Ausus inflixisse tantum caeca calci vulnera.

Proditrix mulier mariti, quae dolosis vocibus

1925 Te nimis facilem dedisti, multa te expectant mala.

Mille te novi dolores mille cruciabunt modis,

Cumque materna sub alvo conditum faetum geres,

Aegra languebis, nec ipsis imperabis sensibus,

Passa varios appetitus sana quos mens respuat,

1930 Usque dum te terminatis praestitutis mensibus

Onere maturo levatam solvat immitis dolor.

Te manent uteri labores, te puerperium grave,

Teque sobolis educandae cura praesertim premit,

Quam reges licentiosa mollis indulgentia.

1935 Pressaque aerumnis ad unum misera te vertes virum.

Ille erit tibi refugium spesque, praesidium et salus,

Ille, quem tu perdidisti; subdita illius iugo

Iussibus parere disces, ille te imperio reget.

Cape tuas, Adame, poenas, quem ducem, non asseclam

1940 Esse oportuerat maritae quique culpam feminae

Praepedire debuisti mascula prudentia,

Non inire perpetrati criminis consortium

Quique muliebri lepori posthabens legem meam

Vetita persuasus profana poma violasti gula.

1945 Terra propter te dolebit sterilis, effoeta, arida.

Sponte lolium, sponte tribulos, sponte progignet rubos,

Non nisi compulsa fruges. Insativis fructibus

Fervidam pasces orexim. Panis aerumnis tibi

Plurimis constabit emptus. Opere defessos gravi

1950 Defluet sudor per artus testis aegri corporis.

Solis et quoties per orbem lumen orietur novum,

Multa perpesso renatus alter exsurget dolor,

Usque dum lethalis hora reddat Adamum solo.

Nam suum sese resolvet corpus in primordium,

1955 Cumque sis pulvis, necesse est te reverti in pulverem.

Poteram repente crimen infandum intuens

Utrumque mortis impetu prosternere

Animasque vestras procul ad infernos specus

Deprimere poteram. Praetuli clementiam

1960 Iuris rigori, nec malis solatium

Tantis negavi, vos sacro sub foedere

In spem salutis erigens. Vitae quoque

Proferre volui spatia et humanum genus,

Quod omne vestris inditum membris latet,

1965 Servare. Nomen indet uxori suae

Adamus Evae, prima nam mortalibus

Parens et altrix illa victuris erit

Similesque sorte gignet et forma sibi.

Sed ut pudori consulam vestro simul

1970 Et sanitati, corpori tegmen dabo,

Quod induatis, pinguis exuvias ovis,

Ne gravibus auris atque coeli iniuria

Superatus animae fomes intereat calor.

AD. O dura sors! O poena peccati minax!

1975 O longa misero vita, languenti gravis!

Ah quam dolenda multa vivendo diu

Semper redibunt! Quam malum est tarde mori!

Quam dura res cum miseriis fieri senem!

Scelerate Sathan, gentis humanae lues,

1980 Quo nos tulisti! Quod nefas commisimus!

Ex corde culpae conscio suspiria

Mihi iam trahantur; tristis hos vultus gravet

Imber fluantque turbidis lachrymae genis.

Nec flere satis est, nec licet: durus malis

1985 Lacrymare nescit oculus. Ipsum non levi

Feriatur ictu pectus et planctu sonet

Pronaeque ab omni capite lacerentur comae.

Heu iure quanti sceleris actus sum reus,

Meoque vidi crimine iratum Deum.

1990 VOX Adamus ecce (qui prius speraverat

Boni malique gnarus aequalis mihi

Futurus esse, similis aeterno Deo)

Nunc qualis astat? Nunc quis in vultu est color?

Maiora quaerens pristina amisit bona.

1995 Sed iam videndum est ne sua carpens manu

Vitale pomum, nemore sub medio sita

Quod peperit arbos, speret indictam sibi

Effugere mortem, luce et aeterna frui.

Vos ergo, cherubi coelites, mihi quos ego

2000 Legi ministros, ite et horto pellite

Par istud hominum. Sacra deliciis loca

Miseri relinquant, alia telluris sola

Glebasque quaerant et parentem exerceant.

Vos, state in aditu nemoris, ortivam ad plagam,

2005 Et impedite flammeo versatilis

Mucrone teli, ne quis infigat pedem.

EV. Quis subitus ardor iste, quae lux emicat?

Corripuit hortum flamma et excelsae arbores

Ardent sine igne fervidumque incendium

2010 Trepide vagatur, qualibus coelum nitet

Illustre facibus. Integrum flagrat nemus.

Haec digna thalamis taeda praelucet meis.

Hominum propago patriam hac discet nota.

AD. Fugiamus aestus. Ista divinae manus

2015 Sunt opera, quae nos ire in exilium iubet.

O magne rector, o gubernator poli,

Non iam resisto. Volo, volo discedere,

Suffulta pigris membra sed genibus labant

Retroque, quoties gradior, abreptus feror.

2020 Quo miser abibo? Quem locum profugus petam?

Ubi morabor quamque tellurem excolam?

Monstra latebram quaeso longinquam, abditam,

Ubi nulla signa pristini restent boni,

Ubi nil in animum perditam Hedenem mihi

2025 Pomosque revocet, cum meis mergar malis.

Nemus beatum verque perpetuum loci

Felixque regio, cuius heu frustra mihi

Concessus usus tempore interiit brevi,

Arborque vitae, cuius effectu frui

2030 Vetat altera arbor luridae pestis parens,

Valete. Tuque quae quatergemino alveo

Alluere tellus, dulcia Euphratis vada,

Felicitatis conscia atque animi mei,

Quem saepe vobis cantico prompsi sacro,

2035 Et quicquid hortus iste servavit boni

Nunquam videndum rursus, aeternum vale.

Hoc vos supremum tueor. En fugio, exeo.

Mortifera vitia, dira morborum lues,

Languor caducus, horridus febrium tremor,

2040 Labor dolorque et cumulus instantis mali,

Vos ite mecum tristis exilii duces.

/back/

ΤΟIΟΝΔ\' ΑΠΕΒΗ ΤΟΔΕ ΠΡΑΓΜΑ.

145 excitum\] errata 1601: exitum

154 Ambitio\] 1601: Ambito

322 praecordiis\] 1601: paecordiis

386 pro\] add. errata

398 vobis\] errata 1601: nobis

434 custos: Metita \'t Woord is: Dimensa

447 illa\] errata 1601: ille

482 cuncta\] add. errata

500 habitat\] errata 1601: dabitat

571 geminos\] errata 1601: geminas

639/640 trimetri\] errata 1601: trimeter

680\] errata 1601: Aerque pisces gestat, aut undas mare

716 quae\] 1601: qua

723 Exlege\] errata 1601: Ex lege

740 quos\] errata 1601: quod

772 tunc\] errata 1601: tum

780 mente\] errata 1601: minte

814 Terra\] 1601: Terrae

835 Aeternumque\] 1601: Accinamque

844 tandem\] errata 1601: tantum

1041 lubricos\] errata 1601: lubricus

1073 Perire\] errata 1601: Petire

1402 successus\] errata 1601: sucessus

1419 oblatum\] Hoek & Meulenbroek 1601: ablatum

1454 bonorum\] errata 1601: honorum

1717 hunc\] errata 1601: hanc

1876 subdola\] errata 1601: subdole

1969 consulam\] errata 1601: Consulam

1995 manu\] errata 1601: manu.

2033 atque\] errata 1601: atqui

2031 ev. constructie: Gij, hof van Eden, en Euphraat die weet hebt van mijn geluk en mijn hart dat ik heb uitgestort, en al het goede van de tuin, voor altijd vaarwel!
