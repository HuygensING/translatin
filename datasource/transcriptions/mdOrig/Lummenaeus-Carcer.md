/front/

CARCER BABYLONIVS.\
TRAGAED. SACRA,\
AVCT.\
IACOBO CORNELIO A\
MARCA, REL. SACERD.\
ad D. Petri in Monte Blan¬\
dinio.\
\
GANDAVI,\
Ex Officina Gualtéri Manilij, Typogr.\
Iurati, ad signum albae Co¬\
lumbae. 1610.

SERENIS^mo^. ARCHIDVCI ALBERTO BELGARVM PRINCIPI.

DIVA MELPOMENE C. D. D.

DIVE heros, nostri cui sudauere dolores,\
Accipe quae pullo syrmate MARCA vehit,\
Ille tuus vates, & qui tibi debita sacrat\
Omnia, quae genio digerit hausta meo.\
(5) Dum canit arma virûm, Solymamque á culmine lapsam,\
Quaeque sub offenso Principe damna tulit,\
Templorum strages, orbi ludibria Regis,\
Cum Reblathae ante oculos exoculatus ijt,\
Defletum ad salices non retractabile fatum,\
(10) Heu desperatas Isacidum lacrumas!\
Siqua videbuntur docto minus apta cothurno,\
Si libet, hanc noxam diluet ipse dolor,\
Ignarus dolor & qui tantum plangere possit\
Ad lebusaeae marcida fila lyrae.\
(15) Tempus erit quando teneros siccabit ocellos,\
Quis scit an & magno Principe digna canet?\
Interea promptae veniant dum sponte Camaenae\
Hic animus magni pignoris instar erit.

CORNELIVS A MARCA\
ANAGRAMMA.\
Clarior Musâ cane.

MElpomene genium, cytharam tibi pulcher Apollo,\
Incipe & ô MVSA CLARIOR vsque CANE.

GODEFRIDVS LEMMENS\
ABBAS VLIERBEKANVS.\
\
Musis Doct^mi^ Poëtae Cornelij á Marca\
Benedictus Sossagus Mediolanensis ex\
nutu IlI^mi^, Cardinalis Borromaei.\
SI quando Parcas atque Fatorum vices\
Phoebus recenset carmen attonitis bibit\
Auribus & animis lupiter tacitis probat,\
Quin delibutum gaudio ad numeros hians\
(5) Vulgus Deorum consono applausu exilit;\
Talis & iambos, Belgicae vates, tuos\
Federicus hausit, dulce Musarum decus,\
Sancti Senatus columen, Insubrum Parens;\
Et nos stupentes lumine immoto hausimus\
(10) Vt temperatos aure Phoebaeâ sonos\
Simul ac ab ipso Principe acciti sumus.\
Nunc quoniam ad aras ambo bacchamur pares\
Socijsque fontes petimus Aönios labris\
Coniunge dextrâm dexterae, aeternum & ratum\
(15) Coniunge foedus, sicque concordi tubâ\
Meum canamus Principem atque adeo tuum,\
Nihil hoc tuetur maius aut illustrius\
Quacumque Titan aperit aut condit diem.

CORNELIVS A MARCA\
ANAGRAMMA.\
O RARA LVCE MICANS!

MERSA foret stygijs soboles lephtaea tenebris,\
Sed rediuiua nitet CARMINE CLARA SVO.\
Mersa foret coeco squallens Iudaea sub antro,\
Sed viget O RARA LVCE redempta! MICANS,\
(5) Scilicet A MARCA (docto cui Delius ore\
Viuificum tribuit posse animare melos)\
Aeternam post vincla dedit post funera vitam\
Factus Phoebaeo carmine vtrisque dies;\
Ergo etiam Vati (si quid fert nominis omen)\
(10) Immortale decus fama corusca dabit.

GEORGIVS CHAMBERLAYNVS\
CAN. AD S. B.\
\
\
\
CARCERI BABYLONIO\
Venerabilis Viri & Docti Poëtae D^ni^. IACOBI CORNELII A MARCA.

SIC nunquam metuant res magnae obliuia longi\
Temporis, aut odium populo exitiale Tyranni.\
llicet inuitâ proscindat Pallade Mauors\
Arces suspectu vastas & maenia sternat \[A iij\]\
(5) Neptuno indignante, ferox per tela, per ignes,\
Caenet Tantalides natos & viscera matris\
Impius eruncet Natus; noua vita (perennem\
Quam dat Musa suis) orbi spectanda reponet\
Abdita terrarum pelagoque immersa profundo.\
(10) Expugnans Vrbe incensâ Babylonius ipso\
Dilectos caelo Abramidas, sacra lumina Regis\
Commaculata pio Natorum sanguine vindex\
Exorbat, Ciues patrio procul orbe remotos\
Seruitio premit & vinclis ac carcere seruat\
(15) Assirio miseros fastu nutuque fatigans,\
Et Ducis & Populi frustra molitus auitum\
Extinxisse decus, lessaeum stemma silenti\
Obthurante cauo, sed docto lumine Phoebus,\
Pirithoum Stygijs clarum qui fecit ab vmbris,\
(20) Inuidiae fugat hanc noctem lauruque coruscans\
Accendit Famam, toto quae didita mundo\
Et saeclo, tantae vulgaret nomina gentis.\
Virtus laesa, malis & pessum pressa resurgit\
Laetior & nigrae maior superemicat vmbrae;\
(25) Post Hyadas tristes, rigidi post frigora Cauri,\
Ceu nitet extuberans venturum gemmula Bacchum\
Granaque telluri tacitae commissa rigescunt\
Senta situ & lentâ tabescunt morte, refundant\
Luxuriem vt multam segetum flauentibus aruis:\
(30) Sic Priamus cineres inter stragesque suorum\
Demessus caput eductum caligine fati\
Pulchrius attollet medijs ex ignibus Arcis;\
Consona Maeonio dum Vati Musa Maronis\
Arma virumque canet, nec Thebas longa vetustas \[Aiijv\]\
(35) Erodet, doctas nec vincet tempus Athenas,\
Semper Roma suis stabit rediuiua ruinis.\
Sic Solymam Caeli curam, sic sacra Sionis\
Templa, Dei sedem augustam, tot clara triumphis\
Atria, christorum tot celsa palatia Regum\
(40) Aeterno discent versu ventura Nepotum\
Saecla, per & tenebras nebulosae noctis & atri\
Liuoris flammas, cernent extincta Parentum\
Ornamenta nouo nunquam peritura decore:\
Tantum Dîa valet Phaebi per carmina virtus;\
(45) Qualia magniloquo Sophoclaeus Marca cothurno\
Hîc resonans, tragicis posita olim docta theatris\
Praemia debebat victor retulisse, dolebat\
Dum lephtes votum infoelix per funus Hyanthae,\
Dumque opibus celebrem atque epulis damnabat Auarum.\
(50) Scilicet hircino Vates hic maior honore,\
Cui vetus Orchestra inuideat velaria scenae\
Obscurasse suae melioris tegmine cultus.\
Huius non hederae frontem, non laurea Dîum\
Sat valeant cinxisse caput, sed sola perennis\
(55) Anna aeuo atque orbi & Patriae tibi, Gaïa Ganda,\
Aeternet decus hoc Marcae indelebile Nomen;\
Quod nec liuor edat, nec Vatibus aemula rodat\
Barbaries, nec Mars laedat, nec Mulciber vrat.

SIMON KERCKHOVIVS GANDENSIS\
PRESBYTER. L. C. D D.

IN TRAGAEDIAS SACRAS R^di^. CORNELI A MARCA.\
\
ISacidûm vindex, proles Mauortia IEPHTES\
Dum vouet, & soluit vota cruenta Deo;\
Indoluit Tragico Marcani Musa cothurno\
Tristius Aeschyleo visa dolore queri.\
(5) Dum luit, atque EPVLO poenas epulatur in igne;\
Marcani Euripides totus in ore calet.\
Ille stylo Graius, sic altior iste Latinus,\
Vt pedes Euripides, Marca triumphet eques.\
Iudaeam Imperio BABYLONE premente superbo\
(10) Dum sua gens exul vincula lenta gemit;\
Ecce iterum lacrymis orchaestram incendit amaris\
Et Sophoclem grandi Marca tumore sonat.\
Audijt, atque hederas, Hircumque, & Syrma Tragaedo\
Graecia victa nouo cessit, & erubuit.

EPIGRAMMA.

Cedite Romanae, Graiorum cedite Scenae,\
Nescio quid maius MARCA Tragaedus hiat.

MAXAEMILIANVS VRIENTIVS.

/main/

NABVCHODONOSOR.\
NABVZARDAN PRINCEPS MILITIAE.

HIEREMIAS PROPHETA.

SATELLITIVM.

SEDECHIAS.\
FILII SEDECHIAE.\
CHORVS CHALDAEORVM.\
CHORVS ISRAELITARVM.\
\
\
\
\
CARCER BABYLONIVS.\
TRAGAEDIA SACRA.

Actus primi. Scena Ia.\
NABVCHODONOZOR.\
INFIDA semper Solyma! non vnquam semel\
Periura, perduellis! ingratum caput\
O Sedecia! quò rapit praeceps furor\
Vltrò ruentem? sentio, ignescunt fibrae,\
(5) Et iam citato pectore eluctans dolor\
Vrit medullas, nec satis flammam tego.\
Vaeh Sedecia! testor aeternos Deos,\
Et quos Olympus aureo claudit sinu\
Et quos tenêbrae desides vmbrâ tegunt,\
(10) Improbe peribis, sanguine extinguam tuo\
Quae me fatigat pectoris flammam mei.\
Cur nondum anhelat Martius litui fragor\
Pauidamque Idumen impigro adsultu quatit\
Armata Babylon? Iam meus passim terat\
(15) Damnata miles arua, & infidos lares\
Fundo reuellat; Solyma supplicium dabis,\
Distracta, lacera, dissipata vno omnia\
Condes sepulcro, dira sepeliet cinis\
Vrbis cadauer pallido inuoluens situ; \[B\]\
\[2\]

\(20\) Fugite, rebelles fugite, dum Aegyptus patet\
Et amica Memphis obuios tendit sinus,\
Sequar abeuntes, & Parethonios agam\
Populator agros, militum, armorum potens,\
Non me sonanti Nilus absterret vado,\
(25) Quamuis latratu grande septeno tonet\
Et vorticosum torqueat spumâ caput,\
Ibo, ibo contrâ, quàque se maior vehit\
Scandam per vndas, spolia & Aegypti legam,\
Et porrò vbi olim veteris Isacidae genus,\
(30) Dum faeculento sordidè insudat luto,\
Ceruice vinctâ vile tolerauit iugum,\
Cogam recipere perfugas, cogam reos\
Et luere iustam turpis obsequij notam;\
Quò refugis anime? sanguinem & vitam exspuant.\
(35) Vilis animus seruire pro lucro putat:\
Indigna capita! quis mihi implebit manus\
Igni trisulco? Iupiter caelo tona\
Dirumque ab aure dexterâ librans malum\
Prosterne sontes, quosque non feriet mucro\
(40) Pauore gelidos fulmen arripiat tuum.\
Et quid minamur? segnis est animi minas\
Praeferre tantum: tota debuerat cinis\
lam stare Solyma sanguine imbuta impio,\
De quo cruentas terra concipiat feras,\
(45) Iterumque pauidis bella parturiat Deis\
Fratrum cohortes, ventre vipereo nocens.\
Testor Deos & sacra, non vnquam quater\
Cornuta plenam Diua formabit facem\
Et tu peribis Solyma; iuraui Deos.\
\[3\]

CHORVS CHALD.\
(50) ECQVIS strepitus? quae turba virûm?\
Vaeh! raucarum mille tubarum\
Furit attonitas clangor ad aures.\
Quò tota simul Chaldaea ruit?\
Vidimus ipsum fulgere in armis\
(55) Qui sceptra tenet latèque sitas\
Temperat vrbes, ponè subibant\
Mille cohortes, & turma Ducum\
Vtrumque tuens conferta latus,\
Porrò ille graues spirare minas,\
(60) Bis terque feram nutare comam,\
Superos, imos iurare Deos\
Atque instabili feruere vultu.\
Quo tanta mali properat moles?\
Vae tibi Solymé si quando tuos\
(65) Infesta petant agmina muros;\
Venient breuibus tempora spatijs\
Et tu celsum deiecta caput,\
Ah virgineos spurcata sinus!\
Lambes propriam mersa ruinam.\
(70) Heu heu Solymé, Solymé infoelix!\
Non tu liquidos amplius ignes\
Cernes rutilis flammare tholis\
Cum nota tibi sabbatha current;\
Non thuricremas ibis ad aras\
(75) Cum noua Lunae cornua crescent;\
Non tu patrio paschata ritu,\
Epulumque Agni solenne sacrum \[Bij\]\
\[4\]

Purisque coles Azyma caenis;\
Nec iam vt totum Cynthius annum\
(80) Inrequietis lustrârit equis\
Olim steriles inter lucos,\
Aut praefractae cautis in antro\
Inuidiosam lephtida planges\
Deploratis vsque querelis;\
(85) Omnia festis denata tuis;\
Non tu grauidae vitis in vmbrâ,\
Non purpurei cespite campi\
Propter vitreas lordanis aquas,\
Aut egelidi murmura ponti\
(90) Quà littoream pulsat Iöppen\
Ludes veterem laeta camaenam;\
Non vlla tibi gaudia restant;\
Et nunc sparsas admitte comas,\
Abrumpe sinus, stringe lacertos\
(95) Et funeream vincta cupressum\
Puerosque tuos, puerasque tuas\
Sepeli longo praefica luctu,\
Illos pauido raptos gremio\
Hauriet irae vindicis aestrum\
(100) Cum sanguinei certa triumphi\
Plaudent litui, tympana plodent,\
Murosque tuos hostis habebit;\
Quid tunc animi, quid mentis erit\
Cum multa ferae mortis imago\
(105) Passim ante oculos icta volabit?\
Cum tu laceram rapta per vrbem\
Et vincta manus & passa comas,\
\[5\]

Tabida caelo lumina figens,\
Heu nocturnos tracta per ignes!\
(110) Planges gelido cernua vultu\
Veteris Solymae turpe cadauer.\
Solymé Solymé, Solymé infoelix\
Nunquam proprio damnata malo!\
Quicquid fatui ludunt Reges\
(115) Luit immerito funere vulgus:\
Foelix animi, qui sollicitos\
Vitat strepitus, turbâque procul\
Auia solus rura frequentat,\
Qui nec Regum crimina nouit,\
(120) Nec regalis funera noxae\
Properata Deo vindice sensit,\
Tantumque sibi notus in vmbrâ\
Fontis opaci captat querulae\
Murmura lymphae, foelix iterum,\
(125) Quem nulla grauis cura momordit,\
Non ira tumens, non liuor edax\
Irrequietos pascitur artus,\
Non ille truces pauet Encelados\
Quamuis caelo brachia iactent,\
(130) Interque feros vescitur insons:\
At tu infoelix Solymé, manes\
Visura tuos, candida nunquam\
Diana quater cornua iunget\
Et tu Solymé, Solymé infoelix\
(135) Et tu Solymè sparsa iacebis.

ACTVS 2. \[Biij\]\
\[6\]

Nabuzardan Princeps militiae.\
BENE est, tenentur, nullus effugio est locus,\
Clausêre muros castra & effossos trahent\
Vt se repente totus excutiet furor\
(140) Armorum & irae feruidâ instinctus tubâ.\
Iam ter citatam Phaebus expedijt viam\
Iterumque volucer limpidum instaurat iubar\
Vt clausa Solymé militem hic vidit meum\
Et lenta durat, non sat indocilis pati.\
(145) Ignaua Babylon! ergóne impunes eant,\
Quos vna toties noxa damnauit reos?\
Non sic amamus scelera, vindictam luent,\
Et ne iacentem rideant vltrà moram,\
Cum Sol recedens aureum merget caput\
(150) Pictosque campos furua caligo induet\
Tacitae per alta Cynthiae silentia\
Sternax repente miles attonitos aget,\
Ferroque & igni incaesta miscebit sacris.\
Quid stamus etiam? prurit ad caedem manus,\
(155) Nec tempero animis, odit impatiens moram.\
Hàc quà strepenti murmurat Cedron vado\
Paruosque latices cornibus pigris trahit\
Tentare promptum est, hàc dabis Solymé viam,\
Hâc miles ibit, tacitus hîc aditum leget,\
(160) Hîc crispula aquilas signa vibrabit manu,\
Et intrementem clanget oppressis tubam:\
Qualis vbi densum retibus sepsit nemus\
Venator audax, & truces captat feras,\
Vt forte pedicis haesit infrendens aper\
\[7\]

\(165\) Totumque pressus induit venabulum,\
Ferale carmen incito cornu strepit:\
Accendit animos lituus & ciet viros,\
Et dum superbos acuit, efflictos domat.\
O quam libet saeuire & excutere impetum\
(170) Luctantis animi! Solyma, perfidiae caput\
Solyma, videbis sanguinem & stupra & faces.

CHORVS CHALD.\
SI vera canit docta vetustas,\
Nec malè vates omnia fingunt,\
Legit Superis axibus ignem\
(175) Atque Empyreae secreta domus\
Ardua scandens astra Promethêus;\
Hoc igne stetit fictile corpus,\
Et quos liquidâ tornauit humo\
Vigor informes vestijt artus,\
(180) Doluit tactam lupiter aethram\
Et raptorem paena secuta est,\
Sedet in gelidâ rupe ligatus\
Et faecundo pectore gliscens\
Nunquam saturas explet volucres;\
(185) Icarus alâ remige vectus\
Secat aërios vagus anfractus\
Et sinuoso nubila cursu,\
Mox ceratos tabidus humeros\
Fingit vitreo nomina ponto;\
(190) Vindex sequitur natura reos\
Et violati laesa tuetur\
Faedera mundi;\
\[8\]

Argô lectis instructa viris\
Rupto vetiti iure profundi\
(195) Radere tumidas ausa procellas\
Videt ignotos prima Cythaeos\
Nec plena redit, iacet externo\
Litore mersus, pascitque putri\
Corpore phocas imberbis Hylas,\
(200) Ploratus Hylas; porrò clades\
Obuia luuenes transît in omnes,\
Princeps taedas inter läson\
Fugit ambusti gaudia thalami,\
Et vipeream damnat lölchon;\
(205) Furit Oetaeo nemore Alcides\
Et tabifico languidus igni\
Queritur diram serpere pestem\
Longosque trahit morte dolores;\
Orphêus gelido tractus ab Hebro,\
(210) Dum sollicitum carmen anhelat\
Tractatque suae damna Maritae,\
Imbuit alacres sanguine thyrsos\
Et fatalem plangit arenam;\
Sed piget animo longùm memori\
(215) Ire per omnes; quos ille tamen\
Luet infoelix vndique manes,\
Qui ferali demens studio\
Fodit gelidae viscera matris,\
Et sollicito rapuit gremio\
(220) In multorum vulnera ferrum?\
O quam ille ferus, ferreus ille,\
Et non vno dignus Auerno\
\[9\]

Quem multiplici torqueat Hydro\
Inferna canis, quem Tisiphone\
(225) Vectum furijs plectat triplici\
Saeua flagello,\
lacet extremâ locus Hespériâ\
Hîc prima noui ramenta mali\
Nudi Chalybes traxêre cauo,\
(230) Porro igniuomis Aetna sub antris\
Scoriam informem, raudamque nimis\
Primùm liqûidos cudit in enses,\
Spicula nexis induit hamis,\
Longosque breui cuspide contos\
(235) Fudit clypeos, finxit galeas,\
Et loricam & retia duri\
Omnia martis;\
Hîc prima cauas clanxit ad auras\
Tuba ferali stridula cantu\
(240) Et sollicitas pupugit matres,\
Micat á toto Lemnius antró\
Et terrigenas sonuisse putat\
Diuisque nouum surgere bellum,\
Timet Encelados ire reuinctos\
(245) Quamvis penitus viderat ictos\
Quamvis Aetna monte sepultos\
Diroque metu pallidus haeret;\
Tu nunc lituos, interque tubas\
Heu incensi murmura belli\
(250) Inter dubiae spicula pugnae\
Et clypeatas mille cohortes\
Repetis lentam tabida curam \[C\]\
\[10\]

O Iessaeae Nympha Sionis,\
Furit attonitam miles ad vrbem\
(255) Vastatque tuos impete muros,\
Vndique luctus, vndique curae\
Et solliciti poena timoris\
Vndique Mauors, vndique Erynnes,\
Et purpureos lacerata sinus\
(260) Vxor calidi Martis Enyo\
Et tu pauido septa tumultu\
Ploras longam fessa ruinam,\
Spectasque tuos obruta manes:\
Qualis trepido vagus Icario\
(265) Secat iratos nauita fluctus\
Et iam rapido gurgite vinctus\
Adsilientes excipit vndas,\
Videt obscuros gliscere nimbos\
Pullamque hyemem surgere caelo,\
(270) Videt ingentem feruere pontum\
Et decumanas stare procellas\
Torpensque animo mittit habenas:\
Qualis stabuli capta recessu\
Circumeuntem timet agna lupum,\
(275) Ille impulso limine frendens\
Duram pedibus spargit arenam\
Et si qua patet rima dehiscens\
Protinus instat, quaeritque viam,\
Quò se rapiat pecus infoelix?\
(280) Inter socias balitat agnas\
Notamque premit subruma Matrem\
Nimium certo docta perîclo:\
\[11\]

Quos tu orba sinus, quos tu aegra Deos\
Casso implores gemitu fatis\
(285) Euersa tuis turrita Salem?\
Solymé ô Solymé quantulum ab illâ\
Seruas Solymâ, quae foeta virûm\
Bellique potens vidit profugos\
Cedere populos, curruque vehi\
(290) Ad sacra patrij delubra Dei\
Domito Reges hoste superbos\
Veteris Iudae sanguine cretos,\
Cum tibi vinctus seruijt Ammon\
Et submisit colla Möabus,\
(295) Cum sua pugnax arma Philistes\
Intrà Syrium maximus orbem:\
Nunquam stabili fortuna loco\
Fixit vitreos insana pedes\
Et quos liquidas vexit ad auras\
(300) Iterum obscurâ mergit in vmbrâ\
Monstrum infidum variumque nimis,\
Instat celeri subnixa pilae\
Et talari cingitur alâ\
Vt se faciles libret in auras;\
(305) Non tam crebros Euripus agit\
Aequore motus, quamvis rapidum\
Sistat pelagus, retroque vehat\
Et praecipites torqueat vndas;\
Illa illa Salem Syriae columen\
(310) Illa antiquis edita muris\
Sceptroque potens iacet aeterno\
Tumulata situ, veteremque trahit\
Obruta fastûm, \[C ij\]

\[12\]

Nec si veniat lupiter alto\
(315) Rubramque animet fulmine dextram\
Aut Thrëciam forte bipennem\
Versare velit ferat ipse sacram\
Adiutor opem desperatis\
Vndique rebus;\
(320) Ergóne iaces nobile regnum?\
Ergo resides ibis in vmbras\
Clarum antiquo fulgore nimis?\
Sic fata volunt, fatis agimur\
Mortale genus: qualis dubias\
(325) Cymba per vndas flantibus Austris\
Distracta volat: quicquid Superi\
Statuêre semel solido sculptum\
Adamante riget, rerumque stato\
Ordine currit: fatis agimur\
(330) Cedite fatis fessae Abräides\
Et iam summo margine rerum\
Fletibus haustis claudite longos\
Complorato funere manes.

ACTVS 3.\
PROPHETA.\
QUO fugimus iterum? scilicet non est nouum\
(335) Mutare sedes, fecit hoc Solymé prior\
Et cum Manassen vidit inclusum specu\
Vinctumque loachin imperî exutum notâ\
Trepidare noxae conscium, poenae reum;\
Et iam biennem trahimus obsessi moram\
\[13\]

\(340\) Nec patimur vltrà; scelera nos agitant foras:\
Qualis vbi pigro grauida putrescit situ\
Sentina fundo hauritur, & saniem exspuit:\
Qualis Mephitim terra corruptam vomit\
Spargitque in auras & malam purgat luem:\
(345) Nunquam rubenti fulmen intorquet manu,\
Nunquam sonantes increpat nimbos Deus\
Vbi culpa non est, illa nos damnat reos,\
Et fulminantem cogit Astraeam polo.\
Hoc est quod ipse mente praesagâ nimis\
(350) Testabar olim Solyma, cum luctu ebrius\
Dias tremente classico tonui minas,\
Et tu cachinno feruidum excipiens Deum\
Ibas ad aras Numini alieno sacras\
Veteresque lucos, fanaque Astartes Deae,\
(355) Ibi inter vmbras lurido horrentes metu\
Dulcem sonare fistulam volupe fuit,\
Mulcere blandas pollice eneruo fides\
Agere frequentes agmine insano choros,\
Non te Azymorum mensa, non pascha inclyto\
(360) Solenne ritu, non recentis Deliae\
Nouale festum, non sacer ramalium\
Cultus domorum nuda scaenopaegia,\
Neque lubilaei lituus auersam abstulit;\
Et iam subactis imminet ceruicibus!\
(365) Crudelis Assur, torpidae impatiens morae,\
Et quò morantur marcidi? ô lenti nimis!\
Properate flammas, tela proijcite, citò\
Scandite, praeiuit laesus ad caedem Deus,\
Et nocte densâ nubilum cinctus caput \[C iij\]\
\[14\]

\(370\) In fata Solymae ferream arrexit manum.\
Ergóne in ignes ibit, & fumum & putrem\
Nebulam superba Gentium & Regum parens?\
O magne rerum Genitor, ô mundi arbiter!\
Ille ille populus Principe Abrâmo satus\
(375) Qui densa caeli sidera & guttas maris\
Arabumque arenas vinceret numero amplior\
Ibit per enses strage condensâ ruet?\
O parce Genitor, aure quid surdâ abnuis,\
Durumque nostris pectus obstinas malis?\
(380) Hoc ergo fuerat ire deserto vagos\
Reperire terram lacte manantem & fauis\
Captasse Pharios vt probrum Assyrijs eant\
Opstipa vincti colla seruili iugo?\
Heu quam timendum est degere inuisum Deo\
(385) Tentare foetam numinis diri manum!\
Sensit rebellis, sentiet porrò magis\
Euersa Solymé quid sit offensa & Deus\
Cum lapsa ab alto tota fumabit cinis\
Et tot suorum Ciuium accendet rogos,\
(390) Cum mersa fundo sanguinem largum bibet\
Et tot suarum Virginum stupra obruet,\
Heu tot suarum Virginum! ô faciles meae\
Nymphae Sionis soluite admissam comam\
Vtrosque in humeros sparsa caesaries eat,\
(395) Nudate pectus, rumpite intactos sinus,\
Vlulate, talis habitus oppressas decet.\
O si profundâ rupe me statuat Deus,\
Aut sibili antro nemoris á turba procul\
Et flebo Solymae fata dementer meae:\
\[15\]\
(400) Silentio alitur & viget solus dolor\
Cum nemo testis, nemo subrepit comes,\
Et post querelam mutus, elinguis iacet:\
Plorate Solymi, si mihi verax Deus\
Tonuit ad aurem, magna pernicies adest,\
(405) Conferta strages, ô Deus! vindex Deus!\
O sancte I'Houa! summa iam venit dies\
Et hora praegnans, quam tamen vidi prior,\
Quam nunciaui; quid mihi rursum Deus\
Inspirat animos? Solyma collapsa est mea\
(410) Et clade factâ lugubre excidium trahit.

CHORVS ISRAELIT.\
VERVM est, an miseris imposuit timor\
Chaldeos alacres feruere, & impetu\
Facto praecipites ducere machinas?\
Quo nos cumque loco mergimus obruit\
(415) Clades aut rigidus Marspiter occupat.\
Ex quo Sidonio more veneficam\
Astarten colimus, quaeque comantibus\
Ante aras stitimus monstra sub arbutis\
Foeda, abstrusa nimis, turbaque mobilis\
(420) Tot spectris vetito thure litauimus\
Externam sequitur poena libidinem\
Atque illos Solymae gaudia luculos\
Inter quos alacri ludere tympano\
Longum vrbi & populo delicium fuit\
(425) Inuiti merito sanguine spargimus;\
Nam quaenam est leuitas barbara noxios\
Implorare Deos? ô Superi! ô Deus!\
\[16\]

Et tu sancta fides! cum patrio sedet\
In templo vetitas post adyti fores\
(430) Monstrum immane, putris truncus, & vndíque\
Informis species aut Cypridos Deae\
Aut quae Phaenicijs venit ab opidis\
Astartes Tyriae, siue Bëelzebub,\
Qui tabo & sanie turpiter obsitus\
(435) Nunquam non calido sanguine pascitur;\
Non sic praecipiti nutat ab africo\
Cum sparsim grauidis emicat vtribus\
Et sacri memoris peruolitat cedros\
Vernantis Libani sylua volubilis:\
(440) Non sic Iönio fluctuat aequore\
Luctans indomitis cymba periculis,\
Vt nunquam stabili consilio labat\
Mens auersa Deo, perfidiae adpetens\
Dudum imbuta malo traduce, cum sibi\
(445) Princeps ille Pater stemmatis improbi\
Indulsit studio captus inutili\
Et blandis nimium frugibus incubans\
Damnauit vetitâ saecla cupidine,\
Diuinoque animum semine consitum\
(450) Non purum maculae traxit ad Inferos\
Incauti sceleris dira rebellio.\
Hinc cura & lacrumae, sontis & exilî\
Commune exitium, findere sarculo\
Telluris gremium, vertere iugera\
(455) Infoecunda nimis, flere puerperas\
Et niti laceris partubus impotes;\
Tum porrò improbitas & furor impius\
\[17\]

Audax nequitiae spargere semina\
Insanâ rabie cornua sustulit,\
(460) Dum sub nube cauâ conglomerans Deus\
Infestas hyemes omnia turgidis\
Altùm impleuit aquis, dum pelago putres\
Circumsepsit agros, opidaque & viros\
Absorpsit rapidi vortice gurgitis,\
(465) Tantum cum pueris impauidus Nöe\
Euasit trepidi fata periculi\
Securusque mali thure pio litat,\
Non diu illa tamen simplicitas stetit\
Decreuitque timor Numinis, & subît\
(470) Longè deterior progenies Auis;\
Nemrotthus medio tramite deuius\
Obliquam tenuit sacrilegus viam\
Et diuis posuit thura nocentibus,\
Queîs nec lingua crepat, nec fatuam ad precem\
(475) Aures in solido marmore tinniunt.\
Quot tunc monstra Deûm vana licentia\
Exemplo stolidi Principis extulit!\
Sensu quisque suo numina condidit\
Velamen vitijs & tegimen malis.\
(480) Ille ille empyrei Conditor aetheris,\
Qui caelum vario sidere flammeum\
Latè praecipitem gyrat in orbitam,\
Qui terram stabili pondere fulciens\
Neptunum rigidis cautibus adligat\
(485) Templis atque adytis exulat omnibus,\
Donec sub teneri fronde nemusculi\
Propter Sidoniae maenia Sichimae\
Exstructo rigui cespite graminis \[D\]\
\[18\]

Abram pacificas immolat hostias\
(490) Mandauitque suis ritè nepotibus\
Integrare statam se duce victimam.

Heu quam incerto voluitur aestu\
Mortale genus! licet á faeto\
Numine creuit, dioque bibit\
(495) Olim cerebro stemma ingenuum,\
Quâ parte tamen deforme lutum\
Et terrenos induit artus\
Nescit solidâ virtute frui,\
Motaque stabili mens aegra loco\
(500) Semper vitio traduce nutat;\
Vix in Pharios ire colonus\
Caeperat agros gnauus Iöseph\
Et post illum duri lsacidae,\
Quos longa fames egerat illuc\
(505) Pellexque boni gratia Fratris,\
Mox ignotis inhiare sacris,\
Mox ad vetitos feruere Deos\
Et barbarico degere ritu;\
Porrò profugos quando populos\
(510) Moses medijs duxit arenis,\
Cum sublimis vertice Sinae\
Inter lituos interque tubas\
Et grandisoni classica tonitrus\
Praecepta tulit, tabulasque nouae\
(515) Munia legis, documenta nouae\
Optima vitae; loquar, an sileam?\
Illi vitulam fusilis auri\
Longis alacres tollere contis,\
\[19\]

Et iam patrio plaudere cantu,\
(520) Heu indignos glomerare choros,\
Cum praerupto lapsus scopulo\
Frontemque micans luce coruscâ\
Vidit stolidam ludere Gentem,\
Vidit, stupuit, tabulasque ruit\
(525) Findens medias quamvis Dio\
Indice sculptas, animique dolens\
Strauit penitus vile tropaeum.\
Ergóne potuit Gens illa Deo\
Praeduce longos vecta per hostes,\
(530) Quam flamma vagam limpida magno\
Lumine duxit, calidasque Arabum\
Inter arenas, cum Sol medios\
Stringeret aestus, refrigerij\
Roscida nubes, cui de caelo\
(535) Manna cucurrit, candensque nimis\
Texit riguos vndique campos;\
Taceo volucres, quas faetus agens\
Africus alto, blandam elicuit\
Nube saginam, taceo viuos\
(540) Saxi latices, quos scissa dedit\
Petra, rigentem suda cauernam;\
Ille ad statuas, ille ad lapides\
Populus largi numinis vndans?\
Sed fuit illud vulgare scelus,\
(545) Non nisi fragilis noxa popelli\
Et momentum flebilis horae;\
Qui sceptra tenent maiora queunt,\
Maiora patrant, quos vt rectae\
Rationis egens praua voluntas \[Dij\]

\[20\]

\(550\) Caeco impulerit turbine raptos,\
Quicquid placuit licuisse volunt\
Legemque putant si quid cupido\
Plauserit animo;\
Primus Salomon Dauide cretus,\
(555) Ille imbutus pneumate viuo\
Et multisciam Numine mentem,\
Captus Phariae pellicis astu,\
Nec iam sacris ignibus ardens\
Delubra locat, primosque struit\
(560) Ordine lucos, heu peregrinis\
Omnia diuis! sequitur longo\
Stemmate Regum dira libido\
Gaudere choris, ire ad vitulos,\
Quos Hieroboam scelerum inuentor\
(565) Monte locauit;\
Pauci, pauci, quos sibi legit\
Rector Olympi, vetuêre nefas,\
Quos nimis ardens vexit ad aethrae\
Sidera virtus; taceo reliquos,\
(570) Vnum memoro, pius Ezechias\
Dissipat alto culmine lucos\
Arasque trahens & monstra Deûm\
Truncos pedibus calcat inertes;\
Ille Assyrios porrò Dominos\
(575) Vidit trepidis cedere campis\
Pugnante Deo, pauidamque vrbem\
Regum spolijs ditat opimis.\
O qui sidereos Rector agis polos\
lessaeam Solymen, faetaque numinis\
(580) Dudum templa tui mitior adspice,\
\[21\]\
O cuî ales Seraphin militat & choris\
Princeps aligeros instruit Ordines!\
Ille ille Assyrijs terror & vltio,\
Cum dispersa metu ventilat agmina\
(585) Turbatamque aciem victor inambulans\
Longè suppeditat strata cadauera:\
Talis flauicomam dum Cererem secat\
Stat supra segetes messor & attrahens\
Falcem strage vagâ per cumulos furit,\
(590) Tunc conferta videns funera palluit\
Et latam expedijt Sennacherib fugam.\
Audio? certum est, audio, reboant\
Vndique rauco tympana pulsu\
Et feralis buccina captam\
(595) Nunciat vrbem; fugite Isacidae,\
Omnis Solymae lecta luuentus,\
Properate fugam, glomerate fugam,\
Nos imbellis turba virili\
Dedita noxae dabimus iugulos\
(600) Et sanguineo pectora Marti;\
Si quid rabies iusserit vltrà,\
Quod virgineas sauciet aures,\
Hîc intumulet barbarus hostis\
Tacitisque bibat terra cauernis.

ACTVS 4.\
NABVCHODONOZOR Rex.\
ET ASPHENES PRINCEPS EVNVCH.\
(605) DVBITAMUS etiam? scilicet sceptro excidit\
Rex perduellis, scilicet vinctus sedet,\
Qui vinculum sociale qui sanctam fidem \[D iij\]\
\[22\]

Vltrò recîdit; anime quid fieri iubes?\
Quos ille manes improbus? statue modum,\
(610) At sine modo; matura quae lento venit\
Vindicta passu penitus efflictos trahit\
Et sera quamvis pondere ingenti cadit:\
Vt ille vernae grandinis torrens cauo\
Suspensus imber nubilo glomerat minas,\
(615) Mox follicantes vndique excipiens notos,\
Nubemque hiulcans fulgura & nebulam vomit:\
Aut qualis alto murmurans fundo grauis\
Pelagi procella spumidum albescit caput\
Breuibusque ab aestuarijs pontum ciens\
(620) Vix decima tandem naufrago fluctu venit.\
Ten, habeo Sedechia, & haec Reblata videt\
Infame monstrum? ASPHENES: Maxime ô Regum Parens\
Quid te in tumultum concitas? NABVCH: ille improbus.\
Asphen. Quid te fatigas? NAB: Ille qui sacra & Deos\
(625) Foedifragus. ASPH: Ille qui suâ clade obrutus\
Vidit suorum funera & vidit suos\
Ardere cum penatibus versis lares.\
Nabuch. At sibi superstes. ASPH: Nempe qui calido sedet\
In cinere. NAB: Quin & sanguine? & vastae cadat\
(630) Pars magna stragis? ASPH: Nempe cui totum id suum est\
Quicquid suorum in vrbe subuersâ iacet.\
Nabuch. Vt ergo viuus sceptra contemnat mea?\
Asphen. Est Regis alti spiritum Regi dare.\
Nabuch. Est Regis alti perduelles perdere.\
(635) Asphen. Incensa Solymè est. NAB: Solyma non tales facit,\
Sed ille tumidae peruicax mentis furor,\
Qui dum qua fert occasio, turbam ciet.\
Asphen. Hos vinctus animos? sceptro & exutus throno?\
\[23\]\
Nabuch. Sed adhuc superbus, dummodò excutiat semel\
(640) Istas catenas. ASPH: Carcer excipiat reum.\
Nabuch. Sed hunc reuellet, addet ingenium dolor.\
Asphen. Babylone mediâ? NAB: Rex & afflictus potest;\
Quae fastuoso turgida imperio grauat,\
Si quando cecidit, pressa nobilitas placet:\
(645) Quid si ad tiaram, ad sceptra si extorrem leuent?\
Non vna Babylon Regibus binis vacat.\
Asphen. Barbarum & Apellam Assyrius? NAB: Et stolidum quoque\
Vt sic libido fuerit. ASPH: Alienum? Improbum?\
Nabuch. Dum palpet, etiam libera improbitas regat.\
(650) Asphen. Quid igitur? NAB: Animi pendeo. ASPH: Mortem oppetat.\
Nabuch. Etiam parum est. ASPH: Quid vltrà? NAB: Et hîc animus stupet,\
Exempla quondam posteris debet suis.\
Asphen. Ceruice caesâ sanguinem largum vomat.\
Nabuch. Ceruice vt vnâ facinus immensum luat?\
(655) Asphen. Quod si leaenam pascat? NAB: Hoc nimium est leue.\
Asphen. Quod si per ignes abeat? NAB: Hoc nimium est breue.\
Asphen. Lentâ fame tabescat. NABVCH: Et parum hoc nimis.\
Asphen. Hé Sedecia! quod tibi impendet malum?\
Nabuch. Quod nemo vidit, nemo spectabit magis,\
(660) Ante ora Patris Liberos caesos traham,\
Tantum hoc videbit, anime nîl grauius iubes?\
Hoc esto; Vtrumque pupulae fossum gemat\
Perîsse lumen noctis aeternae reus.\
Asphen. Hei orbitas! hei caecitas! tanta haec mali\
(665) Farrago ab vno crimine? hae Regum vices?\
Quam varia luteos fulciat vitro pedes\
Fortuna, quam non teneat ancipitem gradum\
Exemplo ab vno didici, & attonitus iacet\
Animus, dolorem fixit alienus dolor.\
\[24\]

CHORVS ISRAELIT.\
(670) VASTATA Solymé est, vndique in flammis stetit\
Antiqua Bethel, illa quam dono tulit\
Foecundus Abram Gentis extorris suae,\
Cum laeta circum Sodoma vernantes agros\
Lothus recepit, nempe & arbitrij mali\
(675) Incautus, illiusque quam Dominus pluit\
Irae rubentis, Dominus á Domino furens,\
Illa illa vbi olim membra composuit senex\
Patriarcha & aegrum frigido saxo caput,\
Tunc vidit aurêos hiscere immensùm polos\
(680) Et obire curuae pensiles scalae gradus\
Crebro ruentes agmine Aligerûm greges.\
Illa illa Bethel! vidimus flammam cauas\
Luctari ad auras, vidimus sacra & tholos\
Corruere, & illa sancta quae Diuus Cherub\
(685) Pennâ tuetur aureâ, affligi solo,\
Quae semel in anno principes Mystae vident\
Et pauidi adorant inclytum mysterium,\
Hîc inter adyta floridam bijssum obterens,\
Hîc lusit Assur, Virginum hîc gemuit pudor,\
(690) Quas intrementes dura compressit Venus.\
Adhuc anhelus ossa percurrit tremor,\
Vt recolit animus noctis infaustae metus,\
Cum nos libido barbara ad stuprum & nefas\
Abripuit & ludibrio expositas Dea\
(695) Cornuta vidit pallido incedens equo:\
Sic ille raptor incubat stabulis lupus\
Et spargit agnos ebrio rictu madens:\
Sic ille viduam turturem captat ferus\
\[25\]\
Accipiter, alas circinat, gyro breui\
(670) Suspensus atque innoxiam praedam vehit.\
Heu cruda feritas! vidimus, durum est nimis\
Meminisse, cum Rex inclytus, viduus throni,\
Nudus tiarae rapuit ingentem fugam,\
Quà deuia silent tesqua, & immensis patent\
(675) Syrtes arenis, cum ferox hostis viam\
Praeuertit, & compedibus implicuit reum.\
Quid tunc animi, quid mentis erat,\
Cum languenti sublata thoro,

Heu indignas lacerata comas!\
(680) Obuia capto Regina viro\
Haesit niueis fixa lacertis\
Super indigni colla mariti,\
Et defixis obruta curis\
Vix semiânimes abstulit vlnas.\
(685) Stabant teneri ponè puelli,\
Omnis Soboles regia, longâ\
Compede nexi, caelumque oculis\
(Nam dura manus vinclâ terebant)\
Suspectantes murmure aperto\
(690) Flebant miseri fata Parentis,\
Et nunc lacero matris gremio\
Mergere vultus, nunc ad manicas\
Ire paternas, atque implicitam\
Dente innocuo rodere restim,\
(695) Si forte manus libera nodo\
Circumfusum verteret agmen\
Atque vltrices spargeret iras;\
Hei quid facitis? nulli tutum est\
Pugnare Deo, nihil inuito \[E\]

\[26\]

\(700\) Fidere caelo sors nostra iubet\
Longùm aeternae dedita noxae:\
Quicumque Deo mouerit iras,\
Si nulla reum cura momordit,\
Sentiet auidum fulmen ad aures,\
(705) Et fulgureas ire sagittas\
Grauido circum tempora pulsu:\
Nullum est superis impune scelus:\
Quâ te merges cumque latebrâ\
Dira inueniet dextera sontem.\
(710) Ergóne putres semper nebulas,\
Semper volucres vsta fauillas\
Terra videbit, quae melle scatens\
Et lacte mero rorida fluxit?\
Quis tam durus miles in armis,\
(715) Aut qui Assyrium bibit Euphraten,\
Et vicinos despicit amnes,\
Cum ter centum scanderit arces,\
Aut cui dulces Farfarus ingens\
Miscuit vndas, aut qui rapidum\
(720) Videt attonitus feruere Tygrin,\
Quis tam rigidi ferreus animi,\
Quamvis scopulos pectore gestet,\
Qui nostra videns funera siccos\
Duret ocellos, & non lacrumis\
(725) Temperet iram?\
Foelix Sodomé, licet irato\
Percussa Deo ventilet atram\
Vsque mephitim, foelix iterum,\
Quae cuncta breui vidit in ictu\
(730) Hiscere hiulcas mersa sub vmbras,\
\[27\]

Nunquam Assyrias visura aquilas,\
Non flammiuomos victa dracones,\
Non indomitos obruta Medos;\
Nos mala nimium lenta fatigant,\
(735) Et iam infensi laeua Tonantis\
Librat miseris immane malum,\
Funera, caedes, atque exulium\
Foedius istis, cogi ad statuas,\
Degere mediâ Babylone vagos\
(740) Et peregrinae margine ripae\
Desperatum plangere carmen\
Damnum nobis flebile restat.\
Et nunc Solymé dilecta vale\
Et vos cineres, busta meorum,\
(745) Sculpto tumuli marmore laeues,\
Quos sibi statuit monte sub isto\
Aut magnorum gloria Regum,\
Aut Diuorum cura Parentum,\
Queîs fatidico Spiritus aestro\
(750) Non ignaros imbuit animos,\
Et dixerunt affore tempus,\
Quando ruderibus surget ab istis\
Stirpis Iësse nobile germen,\
Virginis alui florida proles,\
(755) Dux ignaro catus in populo,\
Qui nos solidâ cum pace tuens\
Sceptrum antiqui firmet lüdae,\
Longeque Atauos nomine claro\
Et superabit fortibus ausis,\
(760) Ille â Superis lapsus ad imos\
Terrae saturos inseret astris, \[E ij\]

\[28\]

Atque empyreâ sede locabit\
Virtute nouâ vectus ad aethram¬\
Ergóne putas caelo veniet,\
(765) Qui nos istâ compede soluat\
Atque aerumnis vendicet istis?\
O passa graues saepè tumultus\
Vrbs vasta nimis, serò veniet,\
Si non celeres expedit alas;\
(770) O si veniat! Fallor? an acri\
Concussa sono nubila strident\
Et caelorum templa dehiscunt?\
Fallor, & animi saucia vanos\
Somnio motus.\
(775) Nuncius Properate Famulae, legite praecipitem fugam,\
Sic imperatum est, Reblatam Princeps vocat.\
Chorus: Iterum Solymé dilecta vale,\
Princeps Reblatham vocat, & Reblatham\
Ibimus omnes, Solyma in tenebras\
(780) Ibit inertes, galeasque leues,\
Et caesa virûm corpora voluens\
Bibet aeternum mersa cruorem.

ACTVS 5.\
SEDECHIAS, NABVCHODONOZOR,\
SATELLITIVM, ET FILII SEDECHIAE.\
QVICVMQVE sceptro fidit, & vano nimis\
Fulgore captus fragile suspirat bonum,\
(785) Me videat & te Solyma, non vnquam excitus\
Grauiore damno scelera puniuit Deus,\
Quamvis inertes obruit terras salo,\
Cum iussit vdas ire cataractas poli,\
\[29\]

Fontesque, fluuiosque insolens vexit furor;\
(790) Quamvis olenti sulphure in Sodomis pluit\
Et te Gomorrha luridâ impleuit Styge;\
Quamvis furentûm millia ad Sinae pedem\
Vltor peremit nube flammiuomâ tonans\
Et strage mersit perfidos, Vitulae reos,\
(795) Quando Moyses fronte cornutâ micans,\
Sollicitus animi vidit in choream rapi\
Et obire crebro barbaros gyro modos\
Gentem nefandam, scelere non vno obsitam,\
Legumque tabulas impotens strauit solo.\
(800) Sed quid nefandus, oris effraeni tumens\
Aliena damno scelera, praetereo mea?\
O vos meorum Liberûm cari greges\
Pro me nocentes, ipse ego stragem hanc dedi,\
Et clade factâ perditos mecum traho\
(805) Solymae colonos, Solyma prostrata est mea\
Et crimine meo, nempe quod fecit malè\
Exemplo iniqui Principis struxit scelus,\
Deserere templum patrio cultu inclytum,\
Ire ad cauernas nemoris impuri, & mali\
(810) Obsequia cultus, agere ferales choros,\
Occinere carmen crusmate elisum cauo\
Cytharâque dulci subter vmbrantes comas\
Est sacrilegij maximum facinus mei,\
Post me ruebas Solyma, & insano nimis\
(815) Correpta ab aestro thura ponebas focis,\
Vetitasque ad aras languidam oppedens precem\
Diuos vocabas, quos tibi artificis manus\
Aut aere fusos, aut cauos ligno dedit.\
Corruere ab illo in peius & sensìm omnia \[E iij\]\
\[30\]\
(820) Sublapsa ferri, Solyma non stare amplius\
Et hinc & inde mille luctari malis.\
Testor IEHOVAE Numen infensum mihi,\
Et illa Patribus culta non pigrè meis\
Secreta, templorum adyta, penetrales domos,\
(825) Ex quo reliqui Sancta & ad lucos abî\
Vmbrasque inertes, poena consequitur reum\
Et dira Nemesis vndique occurrit mihi,\
Quamcumque nutat animus in partem malo\
Succumbit, & non docilis aerumnam pati\
(830) Fatiscit aeger: qualis in caueâ Leo\
Implicitus haerens saucio rictu fremit,\
Et laesa torquens latera mugitu furit;\
Aut qualis arcto pressus á venabulo\
Luctatur aper, & dente vulnifico ferus\
(835) lacere nescit, vulnere ingenti micans.\
Quid refugis anime? magna pertulimus mala,\
Maiora restant, vinctus, a Solymis procul,\
Sceptro Imperi spoliatus, exutus throno\
Extrema cuncta opperior, ensesque & rogos,\
(840) Aut si quid his deterius inueniat dolor\
Regis superbi, vos mihi facitis metum\
Foecunda pueri turba, quos peperit mihi\
Regina coniunx floridos, pulchros nimis,\
Quam metuo ne vos Principis violet furor,\
(845) Ne forte teneris Iudat in ceruicibus\
Et parua fodicet latera vel Tygride magis\
Crudelis, & se sanguine innocuo domet;\
Sed quis domabit Barbarum? vt venas quoque\
Hauriat hiantes & cor exugat meum\
(850) Nondum minari desinet, non est satis\
\[31\]\
Semel moriri, mortuis inhiat ferus,\
Et odia nimium lenta funestus coquit.\
Et video? properat rigida carnificum manus\
Et me Tyranno sistet, & turbam hanc simul,\
(855) Turbam innocentem, morimur ô gnati! tamen\
Vnum remedium est tot malis victos mori.\
Satellitium Rex magnus ad tribunal appellat reos.\
Sedech. Reosne? & illa turba quid potuit mali\
Innocua semper? anne quae fontem vocat\
(860) Immitis vrna paruulos etiam rotat?\
Sed eamus, omnes cogimur, Princeps iubet.\
Nabuch. Faedifrage. SED: Princeps. NAB: Principem agnoscis modo?\
Sedech. Magnanime Princeps. NAB: Principem actutùm dabo.\
Corripite ferrum milites, totam hanc luem\
(865) Abripite, stirpem vellite, excisam date,\
Et perditorum capita; SEDECH: Sed parce! ô Deus!\
1. Fil. Succurre, morior. SEDECH: Quid mihi tendis manus?\
O iuste I'Houa! cecidit & truncus iacet.\
2. Fil. Mi Genitor! SEDECH: Et tu moreris; hei crudum scelus!\
(870) 3. Fil. Quò me cruente? Genitor ô Genitor vbi es?\
Sedech. Quid me fatigas? sequere Germanos tuos,\
Et ille cecidit; Nate, iò sanguis meus!\
Ecquid repugnas? expedit miseris mori,\
Et tu iaces miserande; qui tandem est super\
(875) Vel ante gladium pallidam mortem induit,\
Nec est opus ferire, sine plagâ iacet.\
Nabuch. Amplectere istos, ecce delicias habes.\
Sedech. Truculente! NAB: Natis fruere. SEDECH: Vel tales amo,\
Et morte gelidos osculo extremum occupans\
(880) Ibo per omnes. NAB: Scelere qui iacent tuo.\
Sedech. Ipsi innocentes. NAB: Quos malus genuit Pater.\
\[32\]\
Sedech. Genuisse tanti est? turba natorum mea,\
Quos nulla Patris noxa vel tetigit scelus,\
Quis vos sepulchro condet, & sparsos thoro\
(885) Disponet artus, quis dabit lacrumas super\
Et luctuosam praeficus Musam canet?\
O dura Reblatha quale portentum vides!\
Nabuch. In te reuertor improbe. SEDECH: Et morior libens\
Nabuch. Seruata vita est, limpidum caeli hoc iubar\
(890) Spectare tantum non potes. SEDECH: Caeli hoc iubar?\
Carere votum est, gaudet & tenebris dolor.\
Nabuch. Misereor equidem, mox tibi tenebras dabo;\
Terebrate ferro lumina, ô lenti nimis!\
Cauate penitus. SEDECH: Ergò qui stillat liquor\
(895) Humectus oculis, sanguine & tabo fluet.\
O magne I'Houa iustus est furor tuus.\
Nabuch. Hoc habet; at illas compedes longùm trahat\
Cippoque vinctus carceris faedam luem,\
Et olida semper antra penitus incubet,\
(900) Alitibus istos pabulum eijcite. SEDECH: Meos\
Alitibus? heu me! Regiâ stirpe editos?\
Prohibebo fieri, quis mihi signet viam,\
Dextrâmque obarmans libret incertum impetum?\
Nabuch. Quò se excutit? tenete, dum sedeat furor,\
(905) Vinctumque, ferroque obrutum in caueam date.

CHORVS ISRAELIT. PLANGENTIVM.\
QVO se rapiet dolor & miserae\
Quae prima struam verba querelae?\
O cara Bethel! tu nunc calidis\
Hausta fauillis, deserta procul\
\[33\]\
(910) Et nuda iaces, nos externo.\
Litore lessum plangimus aegrum\
Subterque vdas iactae salices\
Suspiramus debile carmen;\
Hîc nos raptor Barbarus vrget\
(915) Murmura patriae desueta lyrae\
Et virgineum mulcere melos,\
Heu repetito plaudere cantu\
Non barbaricis formanda modis\
Carmina doctae laeta Sionis;\
(920) At nos tacitus circuit horror\
Et confusus, tabensque dolor\
Cantare vetat;\
Ergò mutas inter salices\
Taciturna sedent organa, & aegras\
(925) Damnata gemit fistula ad auras,\
Et iam patrios oblita sonos\
Non nisi querulo crusmata lessu\
Elisa sonant, nec nisi nostros\
Deducta refert musica casus,\
(930) Heu insanis deuota nimis\
Illa choreis, sacrisque Deûm,\
Quos relligio prisca refellit,\
Cum nos raperet dira libido\
Subter virides adolere comas\
(935) Et bacchantûm more petulcos\
Miscere choros, cum per lucum\
Fistula trepidans dulcè sonaret,\
Et compositis tympana bombis\
Laeto animarent murmure turbam;\
(940) Nunc ad gelidas Euphratis aquas \[F\]

\[34\]

Nos Victor habet, sedet aeterno\
Carcere vinctus, qui modo Solymis\
Neglecta dabat iura paternis,\
Sedet in tenebris, captusque oculis\
(945) Repetit longae crimina vitae,\
Hei sollicitâ maestus in vmbrâ\
Numerat captae funera Solymae\
(Si quis poterit numerare tamen)\
Et natorum damna suorum\
(950) Desperato luget in aestro.\
Eheu nimium florida pubes,\
Et spes lapsis vltima rebus!\
Quis vos gelidus messuit Auster,\
Nec maturo flore luuentae\
(955) Lactenti etiam vulsit in herbâ?\
Miseri luuenes, fortia frustrà\
Pectora, raraeque aemula laudis!\
Quis vos tumulo condet, & inter\
Circumstreperi murmura lessus\
(960) Olidos riguo sparget amomo\
Et cara super balsama fundet?\
O quam caecas nubit abyssos,\
Et secreto Deus in gremio\
Quam multa oculis inuisa tegit!\
(965) Crimine Patris plectitur infans\
Et simplicitas adfecta perit;\
Adam sociae fraude Maritae\
Legit vetitos arbore fructus,\
Et posteritas vitiata cadit\
(970) Ante innocuas impia cunas;\
Noach liquidos inter calices\
\[35\]\
Et genialis pocula mensae\
Nimis ignoto nectare captus\
lacuit nato sanna maligno\
(975) Plusquam mediâ pube retectus,\
Nec satis vni vidisse fuit,\
Faedo insultans scommate prodit\
Fratribus illum, qui post humeros\
Veste recinctâ nupsere bonum\
(980) Exporrecto syrmate Patrem:\
Ille excusso liber läccho\
Chanaan puerum damnat & acris\
Verbere linguae mille aerumnis,\
Et deuotat mille ruinis,\
(985) Audijt alto Deus, & miseros\
Longâ eneruat clade Nepotes,\
Crimine ab vno Gens tota perit\
Noxaeque olim dedita laesi\
Durat memores Numinis iras;\
(990) Dauid Regum maximus, ille\
Nondum viduae Rector Solymae,\
Ille immensi nominis haeres\
Et fatidico Numine plenus\
Bersaabaeam vidit in vndis\
(995) Captare vagae frigora lymphae,\
Et marmoreos deperit artus,\
Simul adspexit, simul & perijt,\
Et malus illum transtulit error,\
Ipsa indigno captata dolo\
(1000) Prodit thalami secreta sui\
Et regali semine turgens\
Enixa parit puerum elumbem, \[F ij\]

\[36\]

Qui mox calidis febribus haustus,\
Sicut rigidis flosculus Austris,\
(1005) Redimit propriâ morte Parentes\
Limboque sedet flebilis infans;\
Porrò infestis tutus ab armis\
Et compostâ pace quiescens\
Idem populum censere volens,\
(1010) Quantis Princeps millibus vnus\
lebusaeâ rupe sederet\
Mandat fidis quaerere seruis,\
Illi totam visere Gentem\
Et commisso munere fungi,\
(1015) At qui Empyreum flammeus ambit\
Stellasque citans nomine certo\
Numerat vasti lumina caeli,\
Iterum iustâ feruidus irâ\
Plurima foeti millia populi\
(1020) Tabe lacessit, diroque malo\
Iudaea simul confecta ruens\
Indigestâ strage fatiscit;\
Nemo carum tondere caput,\
Nemo gelidos tergere vultus,\
(1025) Nemo calidam miscere alöen,\
Nemo imputrem spargere myrrham,\
Nemo querulum dicere lessum\
Longumque vale;\
lacet ignauum vulgus, & instans\
(1030) Telo Lachesis funera miscet,\
Ceruice tamen temperat illâ,\
Quae se tumidis extulit ausis;\
\[37\]

Heu quam profundâ nocte defossa, abdita\
Secreta Diae mentis in tenebris iacent.\
(1035) Et nunc oculi fundite lacrumas\
Et vasta sonent verbera planctus\
Non indociles plorare sumus,\
Ex quo trepidis clausi Solymis\
Patimur lentae damna ruinae\
(1040) Et iam summo rerum cumulo\
Foeti grauidam Numinis iram\
Vinctâ trahimus ceruice, malum\
Flebile nobis dum vita comes\
Et reget istos spiritus artus.\
(1045) Ergò rapidis excitus vndis\
Audiet istam saepè querelam\
Qui Paradisi fontibus ortus\
Latè mediam Babylona secat\
Vagus Euphrates, non limpidior\
(1050) lordane tamen, nec tam viridi\
Formosus aquâ nec tam laetas\
Educat herbas, ibi nectareas\
Philomela strepit dulcè sub auras,\
Et per roseae deuia ripae,\
(1055) Non vnisonum carmen anhelat;\
O vbi viridis margine syluae\
Fistula vernas nostra per vmbras\
Vaga Pastorum pectora mulsit,\
Quando paribus plausit numeris\
(1060) Simplex Coridon, & valle cauâ\
Non damnosos lusit amores!\
O vbi laetas saepè choreas\
lordanicolae vidêre Deae, \[F iij\]

\[38\]

Atque ipse Pater lardis, in vdo\
(1065) Gramine, laeui caerula pictus\
Tempora musco, captauit hians\
Tersâ faciles aure camaenas,\
Seu quà Libano scatebrosus abit\
Et se geminâ dissipat vrnâ,\
(1070) Seu quà vitreos Phialae latices\
Ad Genesarae nobile stagnum\
Caeco illabens amne maritat;\
Illic largo copia cornu;\
Quid loquor? vbi sum? quid delicias\
(1075) Suspiro meas? fuimus, fuimus\
Olim Isacides, & promisso\
Munere sudi mellis alumnae\
Sponte omniparos vidimus agros;\
Nunc in sterili degimus vluâ,\
(1080) Hîc ad lentas salices, ohé\
Ad reciproci fluminis aestum\
Euphrataeae margine ripae,\
Hîc vbi querulo carmine bubo\
Dirum miseris nunciat omen,\
(1085) Totamque gemit stridula noctem,\
Hîc vbi canas purpura moros\
Tinxit Amantûm sanguine, & ipsas\
Scelere attacto polluit auras;\
Hîc vbi tantum vile bitumen\
(1090) Et rimosis terra cauernis\
Olidam misto sulphure massam\
Vomit. & semper triste bidental\
Aliquas Diti struit inferias;\
Quò me stimulas dolor? hei miserae\
\[39\]

\(1095\) Ciues Solymae! VIRGINES: Collapsa iacet,\
Fouete gelidam, spiritus tenues eunt,\
Vix follicantes aegra pulmones trahit.\
Princeps Chori. Quis mihi gelidos excipit artus?\
Quis mihi lapsas reparat vires\
(1110) Ad fortunae lamenta meae?\
Iterum tenerae flete puellae;\
Longùm & longùm flere necesse est,\
Et crescentes plangere curas\
Longo nobis agmine nexas;\
(1115) Non iam ad numerum glomerare pedes,\
Non composito ludere gressu,\
Paetisque oculis struere insidias\
Improba nobis cura superstat,\
Non & nimbo mulcere comam,\
(1120) Non cretatos fingere vultus,\
Non Maeonias ponere mitras,\
Non multiplices spargere vittas,\
Non exertis ire papillis,\
Non virgineo plectere cesto\
(1125) Laeui philyrâ nexile sertum,\
Pictasque rosas, violasque breues,\
Aut formosi lilia veris,\
Non ita manicis congruit istis,\
Atque obnixis vndique fatis;\
(1130) Iterum lacrumas fidae Comites,\
Iterum extremi verbera planctus,\
Et defletas inter salices\
Desperatum claudite lessum;\
Non iam teneras fibulat aures\
(1135) Aut paruus onyx, aut qui longis\
\[40\]

Venit Ormusijs vnio candens,\
Pro delicijs & olente croco\
Spirat foedi carceris horror,\
Tonsoque hirti vertice crines\
(1140) Gemmas iterum ferre recusant.\
Postquam Solymae templa vorator\
Lemnius hausit, vetitosque audax\
Flamma penates, medias Cherubim\
Lapsa per alas, post calcatos\
(1145) Adyti cineres, viuere mors est,\
Et vita mori; Solymè, ô Solymè,\
Hei mea Solymè! vox ipsa cadit\
Inter mediam pressa querelam.\
Propheta. Heu quam timendum est degere inuisum Deo,\
(1150) Tentare foetam Numinis diri manum!\
O sancte I'Houa! iustus est furor tuus.

/back/

FINIS.

APPROBATIO.\
Carcerem hunc Babylonicum tragico carmine doctè non minus quam eleganter decantatum, quod vicißitudinis & fragilitatis humanarum rerum Lectorem admoneat, vtiliter in lucem emittendum censeo. Actum Antuerpiae in Seminario Episcopali 17. Decemb. 1609.\
LAVRENTIVS BEYERLINCK.\
S. THEOL. LICENT. CANON. ET\
CENSOR ANTVERPIENSIS.

\[scan OCR-d with Transkribus; corrected by Bram Boers, 15-03-2020\]
