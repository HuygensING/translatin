SOURCES:

<http://daten.digitale-sammlungen.de/0001/bsb00015084/images/index.html?id=00015084&groesser=&fip=qrsfsdrqrsxdsydeayaqrsyztsxdsydewqqrs&no=118&seite=1>

Cf. Le Roy Merrill, *The Life and Poems of Nicholas Grimald* (New Haven: Yale University Press, 1925), pp. 90-214. (online: <https://babel.hathitrust.org/cgi/pt?id=mdp.39015000621022;view=1up;seq=9>)

Nicholas Grimald Christus redivivus

/front/

CHRISTVS REDIVIVVS, comoedia tragica, sacra & noua.\
Authore Nicolao Grimoaldo.\
Coloniae Ioan. Gymnicus excudebat.\
Anno M. D. XLIII.

Optimo et honoratissimo uiro Gilberto Smitho, Archidiacono Petroburgensi, Nicolaus\
Grimoaldus a Christo domino S. D.

Vtrum audacius, aut durius esset committere, ut opus recens confectum, per quorumuis manus & ora, ueluti securum uagaretur, an tuis ut creberrimis postulationibus obsisterem, saepe, doctissime uir, ac multum & a repraehensione mihi cauens, & morem tibi gestum cupiens, apud me cogitari. \[\< cogitaui\] Nonnihil equidem uerebar, ne forsan haec subita iuuenilis inuenti peruulgatio, penitus immatura, & ante diem properata, doctis ac prudentibus uiris existimari posset. Namque si uel inter clarissimos scriptores memorantur, qui suas commentationes per multos annos sibi diligentur euoluendas, & frequenti studio recolendas putauerunt, donec quod desideraretur, supplerent, quod abundaret ac efflueret, quasi luxuriantem segetem paulatim depascerent: quam confidentiam ego prodidisse uideri potero, qui cum eosdem sequi fortasse, nunquam adsequi, & de illis iudicium facere, nunquam efficere similia queo: tamen quod propter inclementiam brumalis frigoris haud sine difficultate, proque ratione temporis magna cum festinatione parturiebam, tam cito, tamque nullo ad retractandu sumpto spacio, parere non dubitauerim? Ac sane, si repetenti mihi, measque aut fabulosas, aut fictitias, aut ueras exercitationes, quas non ita pridem chartis mandabam, recognoscenti, ueteres usque adeo labores displicent, ut in illis ipsis uix memet agnoscam, & quodammodo poeniteat operae collocate: quid scis, num nam idem posthac etiam usu mihi ueniat, uti meipsum ultro castigas, istis, quae nunc praecipito ueritis quam scribo, magis elaborata & perpolita uellem sufficere? Metuebam praeterea, ne forte quis me parum nauiter humeros explorasse, ac meam facultatem consuluisse censeat: quandoquidem ineptum uiribus meis onus, atque argumentum grauius & maius uidear suscipere, quam quod ab homine adolescentulo tractari uel possit, uel debeat. Etenim cum multae res in sacra Philosophia, nequaquam facile cognoscuntur, nisi quis Graecam simul & Hebraeam linguam tenuerit, nisi quis in ea perdiu uersatus fuerit, & singula inter se loca studiose contulerit: tum de Christi a mortuis exurrectione, quam sic ante constituere, quasi si res iam ageretur, contendo, haud paucis difficultatibus, inuoluta historia est. Neque uero desunt, qui imber bem adhuc & crescentem cum consilio aetatem, aut a sacrarum lectione literarum omnino arceri uolunt, aut si admittunt aliquando, ut auscultricem quidem accedere patiuntur, ut interpretem autem nullo modo. Tum demum, haud mediocriter illud pertimescebam, futuros, qui nimium iuste conquerantur: me rem gestam rite digerere, ac talem tantamque materiam digna oratione uestire non posse. Nimirum, tanquam in communi hominum uita & moribus, arduum in primis habetur, in unaquaque re decorum perspicere & obseruare, de quo sapienter a Philosophis in Ethica disciplina praecipitur: sic in poematis, consentaneam rebus & personis orationem adfingere, hominem peracuto ingenio, limato iudicio, singulari diligentia, summoque ocio abundantem requirit. Certum est enim, nec locupletem & tenuem fortunam, nec simplicem narrationem & iactationem Thrasonicam, nec blandam consolationem & querimoniam, nec coelestem uocem & tartareos clamores, unum atque idem postulare dictionis genus. Proinde, perfici oportere, ut pro rerum natura, uarietate & modo, nunc Oratoriorum luminum & conformationum ueluti parcus, humili passu repat uersus, interdum uero, uolubilius ac profluentius excursitet, saepe autem numero uerborum agmen instar hybernarum niuium ingruat, & plenis habenis prorumpens oratio, campum, in quo exultare possit, obtineat. Adhaec, dum legi carminis inseruitur, operosam quandam rem, ac prope desperatam esse, ita postrema uerba cum insequentibus primis copulare, ut neque iunctura uocalium hiulcas, neque consonantium concursus uoces efficiat asperas: itaque compraehensionis cuiusque ambitum explere, ut aureis teretes & religiosae, neque mutila & quasi decurtata sentiant, neque superuacanea & redundantia.\
In primis igitur, quod ad huiusce libri editionem attinet, uideor mihi uidere quosdam, me ut nimis ac nimis temerarium arguenteis: qui cum tutius in umbratili Philosophorum schola, non secus ac in aliquo nido possem delitescere: tamen multo meo cum periculo implumis euolare gestiam. Qui si nullum aliud a me responsum auferrent, nisi quod roganti Gilberto Smitho morigerari uolui, esset fortassis honesta ratio: cum praesertim & de me quam optime promerito, & bonarum literarum amantissimo uiro, & recta, & suo quodam iure poscenti, deesse nolui. Sed enim ut paulo altius huiusce facti consilium repetam, cum e Cantabrigiensi Academia decedens, uehementer hortante te & pecunias ultro suppeditante, uenissem ad alteram Angliae lumen Oxonian, nec eo libri mei per hebdomadas aliquot essent adlati: hanc sum ingressus prouinciam, & quia intermissum legendi cursum, fructuoso aliquo commentandi genere pensare concupiui, & quia res ipsa sic inhaerebat animo meo, ut ex memoriae thesauro tanquam de scripto promere liceret singula. Postea uero quam uersatus in Collegio doctorum, quod ab Aeneo naso nomen inuenit, per mensem unum & item alteram istam pro mea uirili Spartam ornaueram, ac forte fortuna ita, ut fiebat, arderet pubes domestica theatram conscendere, quo & suos excitarent animos, & civibus imaginem quandam uitae spectandam exhiberent: continuo ex paucis, qui meum cubiculum frequentabant, coepit multis innotescere, quid molirer, quidque in manibus haberem. Egit itaque mecum Matthaeus Smithus Collegij praeses & consanguineus tuus, homo mirifica modestia, liberalitate & sanctimonia praeditus: egit Robertus Cauduuellus, uir perhonestus, & insigniter doctus: egerunt lectissimi atque optimae spei adolescenteis, ut meam sibi foeturam, in Scenam producendam concrederem, in eaque re, meam illis operam dicarem ac deuouerem. Quoniam autem negare eis tum praeclara petentibus, tum indole sua digna cupientibus, difficile mihi uisum fuit: permisi sane, ut eorum auspicijs, haec ista Comoedia etiam in eruditissimorum uirorum corona publicitus ageretur. Quod simul ut fama uoce loquaci perstrepens, in aureis tuas effuderat: me non solum per diligentissimum institutorem meum Iohannem Aerium admonere, sed & ipse tu iterum atque iterum huius poematis editionem rogare comiter sustinuisti.\
Atque adeo, quoties egomet admiratione & pudore prope confusus, ad caussas ingeniosus extiti: dicebamque non posse non in adolescente uiginti plus minus annos nato, undique apparere inscientiae uestigia, habebamque in obiectis omnia, quae sunt a me superius adducta: toties praeceptor ille meus (quae sua fuit & tibi obsequendi, & prouocandi mei sedulitas) instabat, & exemplis cum recentiorum, tum etiam ueterum utebatur, quorum extarent monumenta, id aetatis, haud sine summa laude conscripta. Neque mihi magnopere sequendam esse aiebat uocem illam Horatianam, quae nonum in annum premi iubet opusculum: quin potius, quo tibi extrema iam aetate confecto (dum licet) gratum facerem, festinandum, agendumque in tantis meis occupationibus domesticis cum uiro aliquo exquisite docto, ut & legere librum & inter legendum uultus inimicos induere uelit. Neque si grauioribus deinceps annis, grauius industriae specimen edere me posse confidam: continuo, ab hoc proposito desistendum. Vt enim (exempli gratia) M. Tullij Rhetoricis ad Quintum fratrem aduentante senectute conscriptis, omnem admirationem tribui uidemus: ita & libris de Rhetorica inuentione, quos adolescens composuit, suam esse laudem & commendationem. Non P. Vergilium detinuisse a scribendo Culicem aut Aeclogas, rei rusticae describendae speratam gloriam: non eam cum Hesiodo contentionem, magni Homeri aemulationem restinxisse. Itemque non Maronianum Aeneam, primis tantum in cursu, uerum & secundis, & etiam infra secundos quibusdam, certa elargitum esse praemia.\
Iam uero, illud peropportune cecidisse confirmabat, quod in argumentum adsumerem non leuiuscula Epigrammata, non amatorios iocos, non morias, non mimos, non postremorum hominum colloquia, non Atellanam Comoediam, non Tabernariam, aut si qua sunt Ethnicarum fabularum portenta, quae nihil ad morum conformationem, nihil ad solidam eruditionem, nihil ad diuinae laudis amplificationem adferunt emolumenti: sed quod pro creaturis, creatorem, pro perditis & execrandis redemptorem & conseruatorem, pro humana ostentatione, coelestis gloriae propagationem, denique ipsum autorem carminis Iesum Christum, in materiam carminis accepissem. Omninoque rem digniore aut magis diuinam, ex omnibus omnium scriptis, deligi nunquam potuisse. Quippe quae totius nostrae salutis quasi tabula sit, & uiuida repraesentatio. Nam qui reducem a morte Christum, ac pro suo scelere satis ab eo factum plane sentit, eiusdemque spiritu sanctiorem ad uitam renouatur: eum inconcussa & efficaci fiducia uictorum, nihil sibi uel a prauarum adfectionum pulsionibus, uel a mortis periculo timentem, quin uiciorum colluuiem strenue fortiterque pugnando dies in singulos repressurum, ut & ipse cum Christo suo mortuus peccatis, uiuat uni Deo. Vnde pronunciare Petrum, bonae conscientae foedus erga Deum constare, per exurrectione Iesu Christi a mortuis, qui patris ad dexteram considet. Cum etenim diuinae gratiae non nisi per\
fidem in Christum participes fieri possumus: nunquam eo niti ualere persuasionem nostram, si non mortem illo uindice uictam iacere, si non illum genitori coelesti adsidentem regnare, si denique non omnibus antepositum & praelatum certo crediderimus. Si quidem, ut subeundum ipsi letum fuisse, quo indignationem Dei, quam solus Adamus contraxerat, solus Messias tolleret, inque nobismetipsis peccata perimeret: sic uitae restitui oportuisse, ut ad eius ipsius imaginem & formam suo spiritu perpetuo refingeremur, utque suo munere iusti redderemur. Idcirco, ualde probandam operam meam in hoc negocio constantissime adseuerauit, quoniam, cuius fidem ipse Christus tam diligenter astruebat, & qua una in re spes atque opes humanae omneis collocari debent, perfeci, non solum ut auditione accipi, sed etiam coram oculis proponi & statui queat. Semper inculcari, semper mente & cogitatione reponi, semper fidelissima persuasione retineri, triumphum hunc Seruatoris nostri de peccato & morte, summe necessarium fore: tum quod humana ratio & intelligentia uix ualet eum compraehendere: tum quod improba suasio maligni daemonis in hoc nos maxime remorari solet, in quo nouit salutem nostram totam esse positam. Itaque non modo flores ex oratione lectorem decerpturum: uerum etiam ex ipsa re fructus percepturum uberrimos. Quod autem ad uireis meas, & aetatis rationem attineret, nihil uidere se dictitabat, uel impudens, uel indecorum. Primum enim non id me suscipere atque profiteri, ut reuelem abdita mysteria: sed ut nudam ac ueram historiam enarrem, & modo quodam Poetico, hoc est, claro & illustri spectaculo patefaciam. Nec sibi dubium esse, quin eam ad rem praeter linguarum atque librorum adminicula, & diligentem meditationem, & assiduam precationem adhibuerim. Hac scilicet ratione & uia infanteis, paruulos ac pusillos regni Dei, citius ad germanam ac diuini eloquij scientiam atque intellectum peruenire: quam Cicerones, Aristoteles, Galenos, aut quoscunque etiam alios, qui suo ipsorum acumine, proprio ingenio, & humana sapientia nituntur. Deinde, illud maxime decere & couenire, ut in Christiana Ecclesia membrum nullum ocio desidiaque torpescat: sed, qua potest parte, uniuerso corpori famuletur & inseruiat. Atque ijs, qui tatarum rerum explicationem committi nolunt adolescentibus, cogitandum esse, quidnam de Timothei iuuentute senserit Paulus Apostolus: istis uero, qui ne legendi quidem uerbum illud salutiferum, Deique placita potestatem faciunt, D. Erasmi paraclesin proponendam esse, & quid Christianae professionis intersit, etiam atque etiam considerandum. Postremo, quod spectat ad huius Tragicae Comoediae tractationem, suo quaeque loco rite disponi, decorum custodiri, e rerum copia nasci uerborum copiam, numeros Comicos & fere Terentianos obseruari iudicabat. Belle uidelicet, me temporum ordine ad finem decurrisse: & magna paruis, laeta tristibus, obscura dilucidis, incredibilia probabilibus intexuisse. Quemadmodum enim quo res ipsa nomen tueatur suum, primum Actum Tragico moerori cedere, quintum uero & ultimum iucunditatibus adcommodari & gaudijs: ita quo uarietas satietati occurrat, caeteris omnibus intermedijs, nunc lugubria, nunc festiua interseri. Etiam nihil ineptum, nihil indecorum, nihil quod aut personae, aut rei, aut tempori, aut loco minus quadret, inueniri posse arbitrabatur. Nam quis, inquit, Oratoriae facultatis expertus, non rem gestam indicatibus & subito colloquentibus, tenuem, pressum, & familiarem sermonem: non consolatoribus, laeticiae nucijs, atque plaudentibus, tractam, suauem & uenustam dictionem: non gloriosis, exultabundis, & indignantibus, acrem, ardentem, & grandiloquam oratione attribuerit? Loca item, haud usque eo discriminari censebat: quin unum in proscenium, facile & citra negocium conduci queant. Ac si quis miretur, uel quod plurium dierum historiam atque diuersa tempora, in unam & eandem actionem coegerim, uel quod funestum & perluctuosum principium, tam plausibilem sortiatur exitum: eum intelligere debere, me autorem sequi M. Actium Plautum, cuius praeter alias Capteiuei & compluribus interiectis diebus agi finguntur, & ex initio moesto in laetum etiam finem transeunt. Denique certa spacia, numeratos pedes, atque circumscriptos ueluti cancellos in uersibus scrupulose satis retinuisse me adserebat: etiamsi non Christianae libertatis hominibus, sed ijs, qui se superstitiosis & anxijs profanorum authorum legibus illigaret, scripsissem. Et tamen, metri seruitutem, nunquam uim uerbis auferre, aut quasi natiuam lucem & gratiam eripere sentiebat. Ego uero, haec omnia, & alia permulta in eandem sententiam ab eodem instructore meo perorata: partim eius erga me beneuolentiae, partim animi tui explendi desiderio tribuenda existimabam. Sed enim, quomodocunque se res habet, testificor me tuis mandatis impulsum, & pene inuitum hanc uel Comoediam, uel Tragoediam, uel etiam utramque publicare esse ausum. Malo etenim dum uoluntati tuae sim obsecutus, desiderari a te prudentiam meam, quam si non sim obsecutus, animi propensionem atque parendi studium. Nam quae tandem esset inhumanitas, illi, cui uictii, cui libros, cui demum omnia praesidia studiorum meorum debeam, qualemcunque saltem tam collati beneficij sui, quam relati officij mei fructum flagitanti abnuere? Nunc ergo, quemadmodum antiquitatis obseruatione a priscis usque seculis ac hominum aetatibus ducta, & diuturnitate temporis confirmata, receptum est: hasce primitias ingenioli mei secundum gratiae modum acceptum a Domino, tibi, perillustris Archidiacone, nuncupo, consecro, & uelut in clientelam trado, ut patrocinio tuo defensae, tum in Dei Opt. Max. gloriam & honorem, tum in Christianae iuuentutis usum & emolumentum exire possint. Bene ualeas, & gratia Domini nostri Iesu Christi te regat, foueat, conseruet.

Oxoniae. e Collegio Mertonensi. \[\< Martonensi\] Anno M. D. XLIII.

/main/

PERSONAE\
Magdalene.\
Cleophi.

Salome.\
Iosephus Arimathiensis.\
Nicodemus.\
Caiaphas.\
Annas.\
Dromo.\
Dorus.\
Sangax.\
Brumax.\
Cacodaemon.\
Manes piorum.\
Christus.\
Petrus.\
Iohannes.\
Angelus primus.\
Angelus secundus.\
Chorus discipulorum.\
Alecto.\
Cleophas.\
Thomas Didymus.\
Iohanna.

Amaon.

Chorus Galileidum.

PROLOGVS.\
*Iambici Trimetri uel senarij.\
*

Gratia uobis & pax adsit, uiri optimi a\
Summo Deo: factoque iam silentio, huc\
Aureis, oculos, mentemque uestram intendite:\
Vti, qua uenistis caussa, expeditius\
(5) Intelligatis, hoc quid sit spectaculi.\
Christum rediuiuum, comoediam sacram,\
Diui quam suppetunt Euangeliographi,\
Vobis praebemus intuendam singulis.\
Et id quidem non externis tantummodo\
(10) Luminibus, intimo sed & haustu pectoris.\
Est absque ulla dubitatione, eiusmodi\
Res, quae ob oculos frequens uersari debeat.\
Monstratur enim, sub aspectumque ponitur,\
Summum Dei Opt. Max. & amplissimum\
(15) Beneficium. Quia in Christo, superum pater\
Penitus expressit, quo scilicet modo\
Erga genus humanum animatus extitit.\
Is enim (quae sua fuit Patrisque charitas)\
Pro scelere nostro fecit abunde satis:\
(20) Intimum amorem suo testatus sanguine.\
Ac ne quis precium non solutum adhuc putet,\
Noluit mortis detineri carcere:\
Quin hac, & peccato uictis atque obrutis\
Erupit, & sanctorum regna repetijt.\
Hinc spiritus locuples in orbem effunditur,\
(25) Dominantis iam Christi donum optatissimum:\
Nos qui suos uera sic instruit fide,\
Vt & Dei factam per Christum gratiam\
Nobis persuadeat, & efficaciter\
Sese ipsa per amorem uehementem exprimat.\
(30) Iam Christus noster est, & nos Christi sumus,\
Se nobis reddidit undequaque similem.\
Vtque ille recepta mole reuixit carnea:\
Sic & nos (eius qui quasi membra existimus)\
In rediuiuo mortalitatis unicam\
(35) Spem Christo figere, par est & consonum.\
Nunc autem, ea in re, qua fit illustrissimum\
Salutis aeternae summam consistere:\
Quam mirifice domini gratuita bonitas\
Cum incredulitate suorum certauerit,\
(40) In hac tota historia licebit cernere?\
Quum ne Angelis quidem eius alumni crederent,\
Eum post organa resumpsisse corporis,\
Quam uis Iudaica sibi uitam exhauserat:\
Semet uiuum coram exhibuit, & saepius\
(45) Manifestis declarauit testimonijs.\
Nam praeter mutua hinc inde habita colloquia,\
Panem suo quodam more in parteis tribuit,\
Oppessulatis foribus introijt domum,\
Comedit una, tangendum se praebuit,\
(50) Omisit nihil, haec uitae recuperatio\
Nobis, ut omnibus esset persuasissima.\
Si ergo hic Dei tanta elucet benignitas,\
Quantam non cuncta opera ostentant caetera:\
Certe nullum spectrum uberiore gaudio\
(55) Christiadum poterit pertentare pectora.

ARGVMENTVM ACTVS I.

Nunc uestra ne fallatur expectatio,\
Sic accipitote, quod primum in scenam uenit.\
Christus in eo iacet sepulchro conditus:\
Quem Magdalis cum caeteris mulieribus,\
(60) Quae a Galilaea Iesum sequutae uenerant,\
Flet a Iudaeis interemptum atrociter.\
Ast & Nicodemus, & Iosephus illico hac\
Viam carpent. qui cum spe animos erigent,\
Tum uero etiam secum illas deducent domum. &\
(65) Actum istum, nox interuentu claudet suo.\
Ego uobiscum una spectator ero fabulae.

ACTVS I. SCENA I.\
Magdalene. Cleophis. Chorus Galileidum. *Octonarij.*

O vos iniqui Iudaei, ô scelere inflamati acerrimo,\
O uos feri, ô uiolenti, ô & multo crudelissimi:\
Dicite, qua tandem cote hanc insigne uestra inuidientiam\
(70) Plus plusque sic exacuitis? Dicite, qua nam e fornace tot\
Spirant irarum aestus uobis, ac tanta ruunt incendia?\
Credo equidem, uos omneis immanitate quam teterrimos,\
Rabiem satiauisse uestram, in hoc neci iam dedito.\
Scelerosa Solyma, scelerosa Iudaea propagatio\
(75) Ac soboles, integris bonis & sanctis plerisque omnibus,\
Heu nimium pertinaciter infensa & inimica uatibus,\
Quid est quod tantopere bilem concitauerat tuam?\
In hunc spectatum hominem, quid? hominem dico? imo sane quidem\
Diuinum & coelestem prophetam appellarem ueracius.\
(80) Vt qui stupenda potentia miserrimis mortalibus\
Opem & auxilium ferens: haec (etsi ualde ingrata immania\
Ac turbida) lustrare loca minime recusauerit.\
Hic pro sua mera bonitate, alijs posthabitis gentibus,\
Tete sibimet unam praeter caeteras delegerat:\
(85) Quam signis, quam meritis, quam admirandis rerum miraculis\
Ad ipsum coelum usque efferret & eueheret, quam demum suis\
Beneficijs & rebus gestis, aequalem olympo redderet.\
Ergo, hunc tam praeclare & magnifice de te promeritum uirum,\
His cumulas egregijs donis? ergo isti, quem praestabilis\
(90) Honestas exculpauerat, haec (tanquam praemia uidelicet)

Animum induxti, hospitia digna referre & rependere?\
Haeccine tecta? hasce sedes? hosce constituisti toros?\
Hunccine honore addidisti? ô horrendum atque nefarium scelus.\
O facinus nulla cuiusquam lingua omnino excusabile.\
(95) Non tot uatum uoces, non tam clarissima *Iamb. Trim.\
*Stupendaque prodigia, non te denique\
Tam praesens numen potuit unquam inflectere?\
Tu istam sciens uolensque peregisti necem.\
Tu uulnificis, heu, sertis inflictum caput,\
(100) Tu palmas traiectas acuta cuspide,\
Tu clauis confossos pedes,\
Alta in pinu ac tristi pendenteis machina:\
Tu, tu, dico, exultans respexti hostiliter.\
Scribe hunc tibi de Christo triumphum, si uoles:\
(105) Habe hanc laudem, ut de caede bonorum gaudeas.\
Erit, erit dies, qua te mirum in modum\
Poeniteat perpetrasse tam indignum nefas.\
Verum ista dolorem auget commemoratio.\
Attamen ego meis una cum sororibus\
(110) Lachrymas gemitusque fundens & suspiria,\
Si non (mi Christe) illud corpusculum tuum, at\
Saxum, quo tegeris, tamen amplexa suauiter,\
Lubens officium tibi nunc persoluam ultimum.\
Valeto dulce decus meum, decus meum[^1]\
(115) Valeto ad tempus, ast' non aeternum quidem.\
Neque enim tu iam plane atque omnino extingueris:\
Sed astra leuem partem, terrestrem humus tenet,\
Sese tandem aliquando uisuram denuo.\
Viuent, uiuent, quae fingimus ossa mortua.\
(120) Interea, hic molliter quiescas, Christe mi:\
Interea mi Christe, quiescas hic molliter.

ACTVS I. SCENA II.\
Iosephus Arimathaeus. Nicodemus. Magdalis. Salome. Cleoph. Iohann.

Amabo te, mi Nicodeme, animum attendito, ut *Trim*.\
Foemineo plangore hortus totus personat?\
Sedet Magdalis in medio posita marmore\
(125) Capillis dilaceratis, ore pallido.\
Nec iam uocem ullam ualet amplius emittere.\
Sed magnis exanimata cruciatibus,\
Lapidi adhaeret, non secus ac esset mortua.\
Aliae, non modo non hanc a moestitia uocant:\
(130) Verum etiam profusis indulgent fletibus,\
Pugnisque frequentibus concutiunt pectora.\
Breuiter, omnes omnia replent luctu loca.\
N[ic]{.smallcaps}. Iosephe, mihi mediusfidius morsu quasi\
Quodam, sensum plane peracerbum inferunt.\
(135) Atque adeo incredibili iam ipse dolori meo\
Vel moerori potius, quem e tam diro exitu\
Optimi hominis accepi, uix queo resistere:\
Sed imperabo tamen meis adfectibus,\
Quin adgredimur propius ut flenteis foeminas\
(140) (Quoad a nobis fieri & praestari potest)\
Leuemus, atque spem illis praebeamus aliquam.\
Quomque umbra terrae iam solis opacat iubar,\
Ne forte meticulosis incommodet,\
Atque noceat nocturna concursatio:\
(145) Exanguem in tecta reportemus Magdalim,\
Easque singulas abducamus domum.\
I[os]{.smallcaps}. Satis admodum tu commode mones. nam id &\
Ratio temporis, & rerum postulat status.\
Age festinanter, compellemus alacriter.\
(150) N[ic]{.smallcaps}. Quousque tandem Galilaeae lachrymabitis?\
Aut quam diu ad hanc petram querulae manebitis?\
Quem ad finem in squalore iacebitis & sordibus?[^2]

I[os]{.smallcaps}. Hoc non fit sane sine diuino numine:\
Vos parcitote lachrymosis questibus.\
(155) Et iam nox ruit, ac somnum hortantur sydera.[^3]\
Vos ploratu finem atque modum imponite:\
Sedate oportet tolerari, quod ferre necessitas iubet. *Octonarij.\
*Vos eiulatum ergo deponite, & iam conticescite.\
M[ag]{.smallcaps}. Heu me quid obsecro misera, misera,\
(160) Quid agam tandem aliud misera, misera,\
Quam quod furtim erepta sibi querens pignora,\
Philomela & noctu factitat & interdiu?\
Turpe profecto mihi duco, post hunc mori\
Non posse me, uel sola moeroris face.\
(165) N[ic]{.smallcaps}. Maria, caue Maria, ne insanis clamoribus\
Coelestis patris iras aduersum te incites.\
M[ag]{.smallcaps}. Eheu, mihi cur, cur non licuerit mihi,\
Christum extinctum saltem lamentari meum?\
N[ic]{.smallcaps}. Non est, mihi crede, non est extinctus tuus\
(170) Christus: sed potius exemptus iam uinculis\
Corporeis, aethereo fruiscitur polo.\
Non est amissus, sed praemissus ad Deum.\
Nec sibi finem uitae, sed initium quidem\
Aeternitatis morte consequutus est.\
(175) Nec perijt, sed a nobis discedens & migrans,\
Ad societatem abijt superum immortalium.\
Vbi pro seruitute uitam liberam,\
Pro umbris lucem, pro rerum incertitudine\
Securitatem, pro labore praemium est\
(180) Adeptus, nullo intermoriturum seculo.\
[Mag]{.smallcaps}. In hoc equidem tibi facile adsentior,\
Quod quemadmodum eius ossa sepulchro dormiant:\
Ita mens cum Deo & reliquis uiuat pijs.\
Sed ut suam sortem non omnino fleam:\
(185) Propria damna tamen, atque incommoda publica,\
Diuinum hominem deplorare ereptum iubent.\
Nam qui mihi meisque semper extitit\
Praesens perfugium, portus, & opitulatio,\
Qui me torquenteis effugabat daemonas.\
(190) Qui Lazarum ad uitae reuocabat munera.\
Quo praesente mea plaudebat Bethania:\
Eheu, mihi cur, cur non licuerit mihi,\
Eundem ademptum saltem lamentarier?\
[Nic]{.smallcaps}. Quibus te simul & nos exornauit bonis,\
(195) Horum fructus nobiscum perpetuo manent.\
Quam sit iniquum autem optare, hanc uitam ut uiueret,\
Potius quam ubi nunc est, ipsa per te cogites.\
Tellure indignus, coelo collocatus est.\
Mundus eum respuit, exceperunt caelites.\
(200) Quapropter neque te destitutam dixeris:\
Et eius conditioni gratulabere.\
[Mag]{.smallcaps}. O Nicodeme, lubens agnosco illud equidem,\
Me sic ipsius cumulatam esse munere,\
Vt omnem in uitam sim futura melior.\
(205) Verum, quoties tenax repetit memoria,\
Punctum corolla spinifera sinciput\
Manus adfixas, ferro contrusos pedes,\
Turpatos crineis, barbam cretam sanguine,\
Illusum, pulsatum, ignominiose pendulum,\
(210) Vna cum pessimae notae latronibus,\
Deiectos oculos, ora morientia,\
Et etiam hastam cruore intepuisse lateris:\
Toties, eheu, cur non licitum erit mihi,\
Sic caesum insontem, saltem lamentarier?\
(215) [Nic]{.smallcaps}. Sane multas perdis lachrymas, ô Magdalis,\
Ad rem amissam recuperandam faciunt nihil.\
Imo magis nostrum dolorem exasperant,\
Quam tibi quid consolationis adferunt.\
Sed qui ex usu rei totius publicae\
(220) Tot supra hominem res arduas olim edidit:

Is (ne dubites) haud absque nostris omnium\
Vtilitatibus, uolens efflauit spiritum.\
Ac sane nescio quid istiusmodi\
Futurum, mihi praesignificabat: etenim\
(225) Quom multa nocte, a Iudaeis metuens mihi,\
Eum consulerem, memini dicere solitum,\
Quod ut in agris atque desertis locis,\
Mose serpens erectus quondam fuit:\
Ita oporteret seseipsum exaltarier.\
(230) Quanquam quid sibi uoluit, non plane intelligo.\
Potuisset letum subterfugere, sat scio,\
Modo uoluisset: at sponte ipse sese dedit\
Violentis inimicorum armis obuium.\
Quid quod summus parens iussis haud mollibus\
(235) Vrgebat: cuius cum reliquis in omnibus,\
Tum uero istac in re standum est arbitrio.\
Si ergo rectum iudicium, si modestiam\
Retinere dignam forti foemina uoles.\
Si eius uoluntati conspirabit tua,\
(240) Si parebis Dei ipsius prudentiae:\
Non erit ullo pacto, non tibi licitum erit,\
Christum occisum tam acerbe lamentarier.\
[Ios]{.smallcaps}. Surgas nunc Magdalis, Maria consurgito:\
Abunde suus a te tumulo datus est honos.\
[(245) Mag]{.smallcaps}. Adsurgam ego? me nullus ab hoc marmoreo\
Antro diuellet, anima dum exuperabo mea.\
[Salo]{.smallcaps}. Imo surge, & senis dicto sis audiens\
O Maria, nam, quod ipsa tu nosti probe,\
Cras festa pro recepta consuetudine\
(250) Nobis quidem celebranda sunt solennia.\
Post reuenienteis, modo sic stat sententia,\
Huic aromata precioso corpori,\
Bene olentia & amoena comparabimus.\
Agedum, Arimathaee, istanc ab humo subleua.\
(255) [Mag]{.smallcaps}. Ah, quamuis aegre mihi discedendum siet,\
Tamen amicis adquiescam hortatibus.

Facite igitur matrona e religiosissimae, ut\
Sabbaticae requietis transacto curriculo,\
Huc simul ut ortus uicerit noctem dies,\
(260) Myrrham, costum, spicaeque Cilissae acerrimae,\
Et summae suauitatis unguenta, ueluti\
Suprema sacro sepulchro addentes munera,\
Celerem quam primum referamus pariter pedem.\
[Sal]{.smallcaps}. O fiat per Deum immortalem, quod petis.\
(265) Nil etenim nos (ut pro istis quoque respondeam) in\
Votis habemus, aut in optatis prius.\
Nunc neque lux prona celebrare inferias sinit,\
Et hoc ipsum prohibet crastina uacatio.\
Quare, mora nulla, primo quoque tempore\
(270) Perendinae lucis ad hortum hunc properabitur,\
Vt monuisti. Locum rite notauimus.\
[Ios]{.smallcaps}. Bene habet. restat, uos ut duos, inanibus\
Remotis cruciamentis, consequamini.\
[Sal]{.smallcaps}. Nobis perplacet. [Mag]{.smallcaps}. Ac mihi certe non displicet.

ARGVMENTVM ACTVS II.

\(275\) Caiaphas de Christi obitu quodammodo\
Triumphat. Eidem obiecta recenset crimina.\
Expectat socios, Pilatum qui adiere, uti\
Sepulchrum huius multo seruetur milite.\
Custodes adducens, responsa praesidis\
(280) Refert Annas. Vallant locum armata manu.\
Abeunt. Speluncae autem tutores illico\
Sese quam ipsum Herculem plus posse iactitant.\
Tum spiritus defuncti ad manes deuolat,\
Quem \[\< Quae\] animae piorum laeti' accipiunt plausibus.\
(285) Ille, illas promissum ad polum uictor uehit.

ACTUS II. SCENA I.\
Caiaphas.

Secunda quidem sors est, & ad nostram fluens *Trim.\
*Voluntatem, qua hunc authorem discordia,\
Antequam adesset dies ista celeberrima,\
Se ualde digna occisione occidimus.\
(290) Qui se passim omnium regem esse gentium, ac\
Prolem Iehoua, garrire nunquam destitit.\
Qui summi rectoris dominique numina\
Sibi adsumens, errata confitentibus\
Impunitatem est solitus & ueniam dare.\
(295) Qui ubi mortale corpus elanguesceret,\
Volaretque a membrorum mens compagibus,\
Ademit penitus omnem poenarum metum,\
Infernaque tormenta suos ridere docuit.\
Qui uetera retractans iura (si dijs placet)\
(300) Nouas quasdam leges, nouas ceremonias,\
Decreta noua, ritus nouos, sacra noua,\
Noua & inuisa & inaudita plurima,\
Per uniuersam constituit Rempublicam.\
Eisque dolis Iudaeam sic plebeculam,\
(305) Et imperitam undique sic multitudinem\
Deceperat, fefellerat, induxerat,\
Huius ut unius obseruarent uestigia, &\
Tanquam caelesti missum ab arce colerent.\
At enimuero scelus ille suum pectore\
(310) Fallaci dissimulare nequibat diu,\
Quin familias frequentaret saepe impias,\
Ac se prohibitis consotiationibus\
Etiam admonitus neutiquam subduceret.\
Tum festis quoque diebus, queis fas est nihil\
(315) Exercere, ipse, ut erat rebelli' & pertinax,\
Quoscunque morbos profligauit sedulo.

Quid referam, ut illius consorteis publice\
Illicitis uescebantur impune cibis?\
Atque ut prater morem illotis manibus etiam, &\
(320) Contactu spurco foedarent obsonia.\
Quasi uero Pater omnipotens, nunc denique\
Tot saecula placitas reuocet ceremonias,\
Ac mentem nutans peruertat sententia.\
Quin etiam (quis probus inultum hoc relinqueret?)\
(325) Minitabatur se aras destructurum sacras.\
Quod omen in ipsum iustus contorsit Deus.\
Sed & in templa erecta a nostris maioribus,\
Magnificis ac pene infinitis sumptibus,\
Voluerat nefarias faces intendere. Ac\
(330) Dudum molitus est tenebras offundere\
Phoebo, reliquorum moderatori luminum.\
Tam adhaec ridicule stulta erat fiducia, ut\
Socijs moerentibus, ad lumina uitalia\
Rediturum sese coram promitteret.\
(335) Sed nimirum, opportune nos huic malo\
Remedium adhibuimus quam praesentissimum.\
Confluxere ad Pilatum templi praesides,\
Mystarum coetus, turba sanctorum senum,\
Pharisaei, Iuris prudentes, qui a satrapa, ad\
(340) Vnum omneis contendunt, ut armatos uiros\
Det, bustum defensuros noctes ac dies.\
Atqui, dum redeant, sedes haec esto mea.

ACTVS II. SCENA II.\
Annas. Caiaphas. Dromo. Doras. Sangax. Brumax.

Hoc in loco iamdudum nos Caiaphas\
Amicus noster, una expectat cum suis:\
(345) Dummodo statutum ei pactum non excidit.

Ellum sedentem solum. [Cai]{.smallcaps}. Ecce autem quem uolo,\
Stipatus aduentat militibus quatuor.\
[Ann]{.smallcaps}. Miror quod nullus ei adiungitur comes.\
[Cai]{.smallcaps}. Cur unus adest, satis exputare non queo.\
(350) Adsurgam equidem. [An]{.smallcaps}. Adibo iamiam, & colloquar.\
[Cai]{.smallcaps}. Nunc addiscam, acta quae sunt in praetorio.\
[An]{.smallcaps}. Hem noster: Deus hunc tibi solem det prosperum. [Cai]{.smallcaps}. Et\
Tu etiam atque etiam aueto praesul dignissime. At\
Vbinam sunt reliqui? [An]{.smallcaps}. confecto negocio,\
(355) Penates rursus quisque petebat suos.\
[Cai]{.smallcaps}. Belle factum illud est. pulchre se res habet.\
Sed dicito, quod Romanus responsum dedit?\
[An]{.smallcaps}. Illum, simul ac ad eius uentum est atria,\
Conuenimus, & apud eum ista perorauimus.\
(360) Aduerti Ponti, imisque repone sensibus,\
(Nec enim est leuicula res aut parui ponderis)\
Quid ψeudoprophetes uiuus adhuc uulgauerit.\
Ego (inquit) post triduum e mortis faucibus\
Eaudam: & ab Orco uicto me reducem dabo, ac\
(365) Rediuiuus emergam. Ideo Romulidum optime,\
Forteis & fidos ne molestum sit tibi\
Tradere, qui sarcophagi tueantur ostia,\
Vsque dum tantillum temporis effluxerit.\
Nam eius forsan comites cadauer clepere, &\
(370) Noctu sepultum auferre furto cogitant,\
Ac postea totam urbem falsis rumoribus\
Implere: qui nusquam est, usuram luminis\
Huius recepisse, & communem spiritum.\
Vt igitur ignis tenuis tenui de fomite\
(375) Primum exilit, mox auctus per totam domum\
Furit, & flamma lambit extructas trabes,\
Ruinamque patitur aedes diram & flebilem:\
Ita primo rumore, qui percrebuit\
De illius ostentis ac de uirtutibus,\
(380) Opinionem istam sequens insania

Multo maiore periculo grassabitur.\
Plebes leuis est, & inconstans & mobilis,\
Plebs aucupatur stultorum rumusculos:\
Apud plebem ualebunt plus deterrima\
(385) Quaeuis, quam si uel optima inculcabimus.\
Ergo, donec licet, principij' occurrito, &\
Insidias pelle praeses prudentissime.\
Nobisque potestatem facias, ut undique\
Spelaea circum hastatos sistamus uiros.\
(390) Siquidem nauiter & caute prospici\
A nobis debet, ut uafri hominis asseclas,\
Nostro consilio, spe sua frustrarier,\
Plane apparere possit. Atque haec hactenus.\
Tum Pilatus: Quod uoltis Hebraei, annuo.\
(395) Annuo uobis uigilias & custodias,\
Annuo sepulchri tutores, qui ad crastinum\
Vsque diem perpetuas excubias agant.\
Sub haec sigillum, quo hunc locum obsignem dedit,\
Cum hisce una spectatis bellatoribus.\
(400) Deinde uiri Solymi, quisque ad suos lares\
Abeunt simul, ouanteis & uoti compotes.\
Ego, quoniam huc me uenturum ad te receperam,\
Memet sponte obtuli, solus qui hos dirigerem.\
Idcirco uirilem operam nauate fortiter.\
(405) Tu Dromo, latus dextrum occupato. tu Dore\
Quo te proripis? Ad cornu fac sinistrum eas.\
Illic Sangax, istic Brumax consistito.\
Si quis furtum facturus huc accesserit,\
Vos post suum Christum hunc ad manes mittite.\
(410) Nam praeter umbram quod timeatis, est nihil.\
Quid multa? magnanimis dictum satis puto. [Drom]{.smallcaps}. hâc\
Quisquis uenerit, experietur me hercule,\
Quam aptas Dromo uireis ad uindictam gerat.\
(415) [Dor]{.smallcaps}. Et in me reperiet cor dignum milite.\
[Sang]{.smallcaps}. Quicunque Sangacem uel procul adspexerit,

Eum sola poterit fuga tutum reddere.\
[An]{.smallcaps}. Quid tu uero Brumax? [Bru]{.smallcaps}. Quid? per caput hoc tibi\
Iurare ausim, quod si quis forte obuenerit,\
(420) Aut ego eum occidero, aut is me fugauerit.\
[An]{.smallcaps}. Quod posterius dixti, credo futurum prius.\
[Bru]{.smallcaps}. Imo cognoscito clarissime uir, tam & cordatos esse nos\
Et etiam oculatos, ut nec ire gygas nec muscula\
Praeteruolare per nos impune queat.\
(425) [Cai]{.smallcaps}. Quando igitur unusquisque suum tenet ordinem,\
Nos laetum hunc atque hilarem traducenteis diem,\
Expectemu' huius fabulae catastrophen.

ACTVS II. SCENA III.\
Dromo. Dorus. Sangax. Brumax.

Haud frustra, mento bene barbato aetas mea *Trim*.\
Voltum ornauit, praesertim cum mihi mascula\
(430) Corda nequaquam desint. Quid est quod ego tremam?\
Ecquis tam a uero exorbitabit, ut putet\
Muliebrem animum habitare in isto corpore?\
O quot ego labores exantlaui bellicos?\
Non me durissima fregerunt praelia.\
(435) Neque belligerandi disciplina me latet.\
Nec a pueris modo, sed ab ipsis cunabulis\
Sum armatus feliciter; ac Mauorti meum\
Ingenium finxit naturae benignitas,\
Meamque genesin Mars influxit ferox.\
(440) In me cum lacte materno iuraueris\
Esse imbibitam bellatricem iracundiam.\
Et hunc formidarem proiectum uermibus?\
Quem uicimus, quem uictum ex orbe fugauimus.\
[Dor]{.smallcaps}. Mihi uero quanquam in caelum non prominet\
(445) Bicorpor atque gygantea granditas:\
Tamen animum altum, excelsum, generosum, nobilem,

Non uastam, & prodigiosam corpulentiam\
Iustus rerum aestimator in quoquam exigit.\
Nam mutis pecudibus adsimilantur corpora:\
(450) Animis aequamur superis immortalibus.\
Animisque sumus apti sydera transcendere.\
Quanta est uis animo, tanti corpus aestimo.\
Neque enim ego magnitudine & ueluti gradibus,\
Sed potius conditione metior uirum.\
(455) Virtutem non praestat figura uel statua:\
Sed omnis in corde residet uirilitas.\
Omninoque uirum fortis animus efficit.\
Neque uero sumus nos ipsi corpora.\
Neque etiam ego haec apud uos uerba f aciens,\
(460) Corporibus iam uestris loquor, sed animis.\
Est uerum, quod circunfertur prouerbio,\
Non mercabor hominem in ulna atque in pollice,\
Ast in precio solus habetur animi uigor.\
Quid quod maiora patent uulneribus corpora?\
(465) Quid quod moles ingens agilitatem impedit?\
Quid quod crassa caro animi uim sepelit & obruit?\
Exiguae corporaturae, nunc si placet,\
Vnum ante oculos uestros exemplum ponite.\
Minutu' accipiter uos magna docere poterit.\
(470) Superant profecto fidem, quae audet auis tantula.\
Obsecro, quam longum collum, quam largos pedes,\
Quam acutum rostrum, quam amplas alas ardea\
Possidet? Attamen a dominis cum dimittitur,\
Sinistra hic ales & in sublime uolitat: eam\
(475) Adoritur atque insequitur strenuissime.\
Ac motis pendenteis tibijs campanulae\
Tubae sonitum supplent, crescat ut audacitas.\
Iamque pugnae huius finem attendite. Vincit minor\
Maiorem auis, atque rapinam apprensam unguibus\
(480) Curuis crebro rotundat orbe uolubilem. at\
Quid aureis hisce uestras exemplis moror?\
Ne dubitetis, quin modicus ego maxima\
Subdere ualeam, si res & caussa postulat.\
Sum equidem nunc iam seu uiuere praesto seu mori.\
(485) [Sang]{.smallcaps}. Si quis nimium nimiumque temerarius\
Iter hac nobis fucum factum susceperit:\
Se cognoscat summo esse periculo proximum.\
Nam qui sentit Sangacis quid possint manus,\
Nisi me communis philautia decepit,\
(490) Se rursum infantem cupiet maximopere\
Inter genetricis adhuc latentem uiscera.\
Equidem haud uerear cum Sampsone congredi.\
Quid in hoc corpore desideretur? siue quis\
Proceritatem siue magnitudinem,\
(495) Siue optime compacta membra expenderit.\
Arma illorum, quos exteri celebres habent,\
Puto Cyclopum esse fabricata manibus.\
Ita non ad infligendos sunt tantummodo,\
Sed ad declinandos ictus habilia.\
(500) Num uoltus, in quo cuiusque uelut indoles\
Relucet ac uoluntas, me planissume\
Inuictum bello, & armis terribilem indicat?\
Ac de hisce externis fari plura supersedeo.\
Hic, hic uiget uis quaedam innata & insita,\
(505) Quae nil non audet, quod ferro est penetrabile.\
Quomque ars, quod inchoat natura, perficit:\
Quid in re militari est, quod scientiam\
Fugit meam? Quis me uno bellicosior?\
En uobis quaenam a praelij' & conflictibus\
(510) Animose pugnans, uolnera reportauerim.\
Nonne in bellando mira mihi felicitas\
Data est? quando uirus toties euaserim?\
Quamobrem, si molientem imposturas modo\
Quenquam deprendero, in quem peccarit, sciat.\
(515) [Bru]{.smallcaps}. Qui me irritans, potis est dextram hanc euadere,\
Hic deinceps lucro, quos aget, annos deputet.\
Adesdum, qui uitae capiens taedium, ad\
Horae fatalis punctum cursitare uis.

Ac stabimus hic socij, hic una pugnabimus.\
(520) Si quando fuerit opus, si este caput exeret\
Praestigiator, reuicturum quem somniant\
Quidam, disseminante' ineptas fabulas,\
Perinde quasi posset uel magus Aegyptius\
Tam magna operari post mortem miracula. Hoc\
(525) Pol mihi nemo persuadebit mortalium.\
Nec aureis adhibebo magistris mendacibus.\
Ecquando a corporeis functionibus\
Qui deficiuntur semel, ab irremeabili, &\
Clauso barathro suum reducent halitum?\
(530) Quid? num uitam retinere facilius fuit,\
Quam nunc restituere amissam atque perditam?\
Verum illud cum nequijt, neque hoc faciet quidem.\
Sed quid speremus facturum hunc ueneficum,\
Quod nec fuit, nec extat, nec fieri potest?\
(535) Ideoque, sodales, si comitum manipulus\
Hunc suffurari clanculum conabitur:\
Armati nudos, strenui infirmo' ac debiles,\
Incautos, ita parati persequamur, ut\
Nullam esse testentur pedibus podagram suis.\
(540) Nemo igitur definitum egrediatur locum.\
Det alteri quisque animos, terrorem hostibus\
Horrificum incutiamus, & etiam exitiabilem.

ACTVS II. SCENA IIII.\
Cacodaemon. Manes.

O ô caelum, ô tellus, prata ô Neptunia,\
Vos Plutonem recipite, quem tartarus euomit.\
(545) Date locum, in quem me liceat abstrudere:\
Donec lux tanta, meis resedit sedibus.\
[Manes]{.smallcaps}. Quam tu expectatus aduenis clarissime\
Olympi honos? Nos quam replesti gaudio?\
Venisti nanque uenisti, humanum ut genus\
(550) A regnis umbrosis & sole carentibus,

Educens, stellanti caelo sic inferas.\
[Cacod]{.smallcaps}. Oh, iam splendet nouis aer fulgoribus.\
Oh, uolitant agminatim ad caelum caelites.\
Nunc uisam apud nos commotas tragoedias.

ARGVMENTVM ACTVS III.

\(555\) Audistis binorum gesta dierum omnia:\
Sequitur lux tertia. Terrae fit agitatio.\
Metu fracti tumuli statores concidunt.\
Iesus Christus consurgit rursum e funere.\
Mariae uero cum emptis noctu odoribus,\
(560) Valde mane cauernam adeunt Galileides,\
Perungant ut corpus telluri creditum.\
De Christo multa suo per agros uerba faciunt.\
Cum ad bustum acceditur, & de saxo quaeritur\
Seponendo, insperatis atque subitis\
(565) Ab angelis monumentum recluditur.\
Haec Iohanni renunciantur & Petro.\
Citi adcurrunt, uera experiuntur. Petrus\
Animum huc illuc alternans regreditur:\
Iohanne' herum resurrexisse indicat.\
(570) Post Magdalene sola eo reuertitur.\
Compellat nuncios, astat forma Deus\
Agricolae, illique se prodit uoce solita.\
Ad eumque modum fit & reliquis mulierculis.\
Illae discipulis, haec narrant incredulis.

ACTVS III. SCENA I.\
Dromo. Dorus. Sangax. Brumax.

\(575\) Deum immortalem, ubinam gentium sumus?[^4] *Trim*.\
Commilitones, quid' nam hoc esse creditis?\
Vt omnia confusa ac turbata cernimus?

Vt aurae ruptae colluctantur in auribus?\
Fragore ut ingenti conuulsa uox sonat?\
(580) Qui terrarum motus ueniunt in proelia? Vt\
Tellus mugit, mouetur, concutitur, fremit?\
Credo ego non illam uno duntaxat in loco,\
Sed omnibus horrendum tremiscere partibus.\
[Dor]{.smallcaps}. Bone Deus, e cauea quanta nam exit fulguratio? - *Octo. Iambi.*\
(585) Non armis, consodaleis, hic est utendum, sed cruribus.\
En ipsemet in fuga sum. [Sang]{.smallcaps}. Et me fugae dabo.\
[Bru]{.smallcaps}. Me item in fuga confero. [Dro]{.smallcaps}. Postremus no ero.\
Quis post terga sequatur, non curabo quidem,\
Si mihi semel dabitur cunctos praecedere.\
(590) Sed ô Deus bone, tuam fidem obsecro.\
Quid hoc? Hei nullus sum. [Do]{.smallcaps}. Perij. [Sang]{.smallcaps}. Interij. [Brumax]{.smallcaps}. Occidi.

ACTVS III. SCENA II.\
Christus.

Ergo, sunt rata de me uatum praesagia, *Trim*.\
Finemque suum prope adepta sunt ac terminum.\
Ergo, quod dissolubile modo corpu' extitit,\
(595) Quod conditionem habuit, ut posset mori,\
Aeternitate iam imbutum, renascitur.\
Et omni cum immortalitate aequabitur.\
Tuque adeo Mors, quae caeteris hominibus\
Nunquam non impendes, ut quod certissimum.\
(600) Abiecta protinus hasta, uictorem agnoscito.\
In me posthac tantum tibi posse negabitur.\
Atque ecce tibi felix & faustum nuncium,\
Quisquis es ô homo. Nam ut omittam tyrannidem *Octo*. *2*.\
Peccati, mortis & inferni, a queis liber iam factus es,\
(605) Ego durae legis austeritati pro te feci satis.

Si qua igitur tanti tangit amoris gratia:\
Confide, tuam caussam sanguis aget meus.

ACTVS III. SCENA III.\
Magdalene. Cleophis. Chorus Galileidum.

Bono animo este sorores, magnam partem uiae *Trim*.\
Superauimus, & multum aequoris confecimus.\
(610) Ast, quomodo nunc tecum Cleophis agitur?\
Equidem te non tam fessam esse de uia,\
Quam sollicitudine fatigatam arbitror.\
[Cleop]{.smallcaps}. Vix credas quoties inter eundum mihi\
Veniebant in mentem huius ardua facinora.\
(615) Etenim memoria repetebam ultima\
Tempus, quo Chanan urbem una cum parentibus,\
A ueteri quodam amico accitis, uenerat.\
Qui adolescenti cupido, in matrimonium\
Locabat filiolam castam & nubilem.\
(620) Et quum iam epulis optimis pulsa fuit fames,\
Atque coronari uina potissimum oportuit,\
Ministrorum murmur caepit consurgere,\
Vacuis cadis Lyaei nihil esse reliquum.\
Tum difficultateis miserata domesticas\
(625) Pia parens, & secum uoluens incommoda:\
Nato confestim significabat suo,\
Omnem domum absumpto Baccho tristarier.\
Simul & famulos perbenigna monuit,\
Vt quod mandaret eis, obirent sedulo.\
(630) Is etsi commotus, primum caussatus est\
Non aduenisse, quae expectaret tempora:\
Tandem tamen sex impleri a famulis iubet\
Fontanis & puris undis carchesia.\
Quae simul ut heros aspexerat: ecce omnibus\
(635) Humor cernebatur subito rubescere.\
Sentit aqua uireis insuetas, & induit\
Nouum quendam saporem alieno ex munere.\
Hoc nesciens quidam e numero primarius,\
Sponsum appellans, me magna (ait) admiratio tam diu\
(640) Tenet, quid sit, quod praeter morem\
Liquorem ambrosiae similem conseruaueris.\
Itaque stupefacti omnes, prius incognita\
Vehementer admirantur Christi numina.\
Suamque in eum comites conijciunt fidem.\
(645) Fama quoque fuit, illum super alta maria\
Et illaesum ambulasse, & summo in gurgite haud\
Pedeis tinxisse. audieram & eius ipsius\
Dicto, compesci agitationes fluctuum:\
Et quamlibet proteruos austri spiritus,\
(650) Ac uenti flamina uim suam deponere.\
Sunt plurima, quae saepe Iosephus mihi\
Et Iudas, & Simon, & Iacobus, mea\
Dulcissima narrare solebant pignora.\
[Mag]{.smallcaps}. Imo si animo tuo iam compraehenderes,\
(655) Mihi, quae nota sunt, magis obstupesceres.\
Nec ad stuporem modo res miras edidit:\
(Quod aliqui aliquando forte praestiterint magi)\
Verum ad salutem operabatur uir inclytus.\
Nam si uellem enumerare, haud uerbis consequi\
(660) Quot aegris, adflictis, atque laborantibus,\
Quot hominum damnis ac incommoditatibus\
Curationem atque medicamentum attulit:\
Non promptiorem haberet finem oratio,\
Quam si cuperem hac dictione persequi\
(665) In Lybico quanta iaceat arena littore: aut\
Quot orbem stelligerum distinguant sydera.\
Nam quos male Erynnis uexabat pessuma,\
Quos aestus ac febris iactabat ignea,\
Quos profusis tumens hydrops humoribus\
(670) Aut quicunque etiam alius torquebat dolor,

Ad sanitatem restituebat pristinam.\
Quid memorem? numerosam turbam concurrere,\
Tam a disiunctissimis quibusque partibus,\
Vidisses quam a patriae propinquis finibus.\
(675) Caecosque tum & claudos, mutosque cerneres,\
Lucem oculis debitam, pedibusque uim suam,\
Et eloquendi facultatem recipere.\
At illud est in primis commemorabile,\
Quod erga foeminam miserandam praestitit.[^5]\
(680) Ea cum laxis uenis annos duodecim\
Flumen fuisset passa impuri sanguinis,\
Etsi iam adficeretur morbi doloribus,\
Et succo membris exhaustis pallesceret:\
Tamen exanguis tantam concepit spem suae\
(685) Salutis apud Christum obtinendae, ut protinus\
Vel multitudine compressa sequentium,\
Ad eum ipsum pleno cursu contenderet,\
Quo saltem posset amictum contingere.\
Vt ergo illum iuxta defessa steterat, &\
(690) Manum exporgens uestem extremam apprehederat:\
Vim quandam toti subito infusam corpori\
Persentiscit, uenasque patenteis claudier.\
Mulier Iesum latuisse facinus hoc putans,\
Se cogitabat clanculum subducere.\
(695) Verum fugientem scius ille reuocat,\
Coram in medio ut factum fateretur lubens.\
Eamque subtrepidam ac timidiusculam,\
Sui colloquij suauitate recreat.\
Quid, quod & ab inferis quosdam excitauerit\
(700) Morte oppressa?[^6] Cum enim ab ora Sydonia\
Veniens, Naymam adijt suis comitantibus:\
Ecce, puelli egregij corpus miserabile\
Feretro impositum, & uita defunctum conspicit.\
Genetrix moesto complens ululatu uiam,\
(705) Filiolum immaturo flet raptum funere.\
Hanc Iesus noster ut uidit, mox parcere\
Querelis iubet: & imperat corpusculo, ac\
Denuo gelidis membris insinuatur anima.\
Ipse uelut expleto somno, surgens puer:\
(710) Aperto se capulo (cunctis mirabile)\
Viuum extollit, & exiliens matrem amplectitur.\
Nec ita multo post, idem ille uirginem,\
Quae naturae uitam reddiderat, cui calor\
E pectore, & omnis dilapsus erat spiritus:\
(715) Amisso iterum isthoc donauit lumine.\
Sed enim nunc tandem ad tumulatum uenimus.\
Hic si uidetur, ponamus uestigia.\
Vos facitote, e gremijs ne quid odorum excidat.\
At, quis nam haec a clauso sepulchro grandia\
(720) Saxa euoluet, sepulchralia nos debita ut\
Possimus hic persoluere? *Dime*.\
Circumspicite, si prope quisquam auxiliariu' est.\
Hui, quid hoc est? Atat, os monumenti patet.\
Intremus. hem, perij: nihil hic relinquitur.\
(725) Quam uereor, ne quis etiam in extinctum saeuiat.\
Quo properem? ubi quaeram? quos uestigem? nescio.\
Est animus tamen adire cum primis Petrum,\
Eumque hac de re certiorem reddere.\
[Cleo]{.smallcaps}. Quaeso matres, ut ab hoc loco terroribus\
(730) Pleno, uelitis mecum una secedere.\
Vix mente consto, & cor extra se ponitur.\
Nuper latratu reboabat tellus, ita ut\
Nubes refracto responderet aere.\
Nunc quid sibi tumulus inanis uelit, & pate-\
(735) Factum claustrum coniectura non adsequor.

ACTVS III. SCENA iiii.\
Iohannes. Petrus.

Videlicet, certo sciebam iam antea *Trim*.\
Me facile posse Petrum cursu praeuertere, ac\
Priusquam ille huc tardo gressu perrexerit,\
Mihi licitum erit audita inuisere.\
(740) Pape, quid ego uideo? nil, nisi linteamina.\
Sed iam accurrit senior, & crebro spirituum\
Vireis uento restaurat. [Petr]{.smallcaps}. Quid, quid obsecro\
Fit Iohannes? Vera ne mulier omnia\
Rettulerat? [Ioh]{.smallcaps}. omnia Simon uerissima.\
(745) [Pet]{.smallcaps}. Ingressus es? [Iohan]{.smallcaps}. Nequaquam, at conspexi tamen\
Humi positum & iacentem pannum linteum.\
Omnino, sese nusquam humatus obtulit.\
[Pet]{.smallcaps}. Introeamus, & exploretur meliuscule\
Cauerna. bone Deus: ecce uestem linteam,\
(750) En qua caput inuoluebatur, calanticam.\
Nihil est praeterea, ne trahamus hic moram.\
Hui profecto res mihi magna uidetur ac mirabilis. *Octo*.\
Equidem hercle operam dabo, ut unde & quorsum haec fiant, intelligam. *Octo*.\
Abeamus. [Ioan]{.smallcaps}. Sine dubio meliora dabit Deus.\
(755) Quid ni reuixisse putem? Etenim eum si quis hinc\
Furatus esset, non quaeque locasset ordine:\
Sed uestes arripuisset cum corpore.

ACTVS III. SCENA V.\
Magdalene. Angelus. I. Ang. II. Christus.

Reuiso meae portum atque aram anxietudini.[^7]\
Nam iterum atque iterum uel introspicere tumulu,\
(760) In quo membra Galilaei sunt recondita,\
Meum dolorem non mediocriter leuat.\
O utinam, utinam, hunc rursum erectum cernerem,\
Vt pridem germanum intuebar, qui incubans\
Telluris gremio, iacuerat quatriduum.\
(765) Hei mihi, quod precio, quod precibus, quod lachrymis\
Obruta duro fato uita redimi nequit.\
[Ang]{.smallcaps}. I. Qua tu ô foemina uoce & querelis indicas\
Tristiciam? [Ang]{.smallcaps}. II. Expedias matrona integerrima\
Quid sit quod edere ploratum non desinis.\
[(770) Mag]{.smallcaps}. Eximij, pulchri & formosi adolescentuli, ex\
Hoc monumento nescio quis herum abstulit meum.\
Sed nec misera quonam deportatu' est, scio.\
Vae mihi. Quid subito obstupuistis perterriti?\
[Chr]{.smallcaps}. Mea mulier, hoc unum mihi uelim edisseras\
(775) (Modo fides dignitasque patietur tua)\
Quae tantae caussae est lamentationis, aut\
Quem uix orbe f ugatis umbris iam quaeritas?\
[Mag]{.smallcaps}. Dabis hoc bone agricola uel facilitati tuae,\
Vel desiderio meo, ut si dum hortulo\
(780) Prospicis, ac metuis Iudaeos, eum alio\
Detuleris mihi significes, ubinam nunc siet.\
Tuto & honorifice illum terrae mandauero.\
Quin certum est, quare stupefiebant iuuenes,\
Ab his cognoscere.\
(785) [Chr]{.smallcaps}. Maria. [Magda]{.smallcaps}. hem, mi magister? [Chr]{.smallcaps}. optuma Magdalis\
Noli adeo elata laetitijs incedere, & exultare de carnis praesentia, ut\
Nihil interea de me sublime cogites.\
Caue putes, te intueri morti obnoxium\
Hominem, ut prius, aut ea necessitudine\
(790) Vobis coniunctum: sed supremo cum patre\
Ipso in caelo regnaturum perenniter.\
Animum erigito, mente alta & insuperabili\
Feraris ad caelestia. *Dime*.\
Quin uade, rei tantae ut fias praenuncia,\
(795) Eisque, quos fraterno amore prosequor,\
Quorumque naturam induere mihi placuit,\
Dic me dein caelestem occupaturum thronum,\
Cum nostro una parente indulgentissimo.

ACTUS III. SCENA VI.\
Cleophis. Chorus Galileidum. Angel. I. Ang. II.\
Christus.

Huc huc nosmet referamus, & experiamur an *Trim*,\
(800) Reuersio spem deturbatam reintegret.\
Sed nunc memini, ut non solum animo commota eram\
Dudum, sed & corpore toto perhorrui.\
[Ang]{.smallcaps}. I. Quid uos horretis ô matres? omittite\
Metum & formidinem, nam etsi \[isti\] iure optimo, ex-\
(805) Animantur consideratissimi homines.\
Vestram nihilominus moesticiam dehinc noua, &\
Aeternum perfruenda uincant gaudia.\
Quandoquidem quem uos hinc ademptum plangitis,\
Debellato Erebi rege, imis ex manibus,\
(810) Rursum has in lucis oras uictor prodijt.\
Non est quod eum existimetis mortuum.\
Aethereis iam uescentem auris, & integrum.\
Imo uobi' in mentem uenire debuit,\
Quod adhuc in Galilaea uersatus dixerat,\
(815) Oportere satum uirgine incidere in manus\
Sceleratorum hominum, & figi funestae trabi,\
Quo cunctorum suapte sponte crimina\
Deleret, & cum sole rediret tertio.\
[Ang]{.smallcaps}. II. Nazarenum uos uelle non sum nescius,\
(820) Qui superiore die animam efflarit cruce.\
A iure mortis exemit se, & uinculis\
Expedijt, hinc uicturus aeuo perpete.\
Quod cum terna luce renasci promiserat,\
Reuera & facto nunc fidelis praestitit.\
(825) Accedite, adsistite, oculis omnem locum\
Perlustratote, qui uacuus cadauere,\
Signum etiamdum effigiemque sepulti corporis\
Retinet. Et exuuias, quibus implicatus est.\
Si non facile adduci potestis, ut mihi\
(830) Credatis, nec persuadeat oratio mea,\
Vobis praesentia praesentem haec facient fidem.\
Quare hisce uestris officijs opus haud erit,\
Quin hinc potius uos nulla interposita mora\
Recipite & istam rem mox reliquis ostendite.\
(835) Sui ducis & capitis qui deplorant necem:\
Sed seniori Petro in primis, cui scilicet\
Ter abnegatus herus gemitum conduplicat.\
Cuius conspectum si cupiscunt, conferant\
Iter ad Galilaeam, ubi eundem uiuum uiderint,\
(840) Per haec quem collugent tempora demortuum.\
Dixi. [Geo]{.smallcaps}. Videam. Ecastor, ita sese res habet.\
Eamus, nunciemus discipuli' omnia.\
[Chr]{.smallcaps}. Saluere uos iubeo Mariae Galileides.\
Abijcite pauores ex animo, qui expectorant\
(845) Intelligentiam, & intrepide me attendite,\
Ne non sanum sit attonitis in sensibus\
Iudicium, surgite, & his osculationibus\
Finem facite, & hinc celeriter nunc uadite,\
Meisque uisa monstratote fratribus,\
(850) Vt in Galilaeam post me proficisci queant.

ARGVMENTVM ACTVS IIII.

Egressis foeminis, ad sese milites\
Redeunt, & uisa sacerdotibus indicant.\
Interea, quae iussit Christus Galileides,\
Discipuli' exponunt. Sed pharisaeorum quidem\
(855) Posteaquam in parteis distractum contraria', &\
Nil certo statuens concilium dimittitur:\
Delegatur Alecto statim a cacodaemone,\
Quae aurum singulis praeberi militibus monet,\
Orationem ut commutent, & falsa pro\
(860) Veris fidenter in apertum proferant.\
Hij, sicut erant edocti, faciunt sedulo:\
Ac inficias eunt Christum esse superstitem.\
Itaque & custodes, acceptis pecunijs\
Laetantur, & recedens quoque Caiaphas\
(865) Elatus insolenti exultat gaudio,\
Quia res processum habet ex sua sententia.

ACTVS IIII. SCENA I.\
Brumax. Sangax. Dorus. Dromo.

Equidem animi pendeo hoc quid sit negocij, *Trim.*\
Quorsum hic stupor alienatioque sensuum.\
Ego sic timeo ut rerum nullam quodammodo\
(870) Perceptionem habeam, socij uero mei\
Timore stupidi obmutuerunt, strenuus modo\
Ipse mihi uidebar, sed quo confidentia\
Quo nunc animi uis, quo pristina generositas\
Recessit? hei iacet sepultum in pectore\
(875) Omne meum robur, & omnis abest audacia.\
Tentabo tamen si qua spes adfulgeat\
In socijs. Tu Sangax, tu, inquam, Sangax age,\
Surgito, ne paueas, in tuto sunt omnia.\
[Sang]{.smallcaps}. Abierunt' ne igitur, abierunt foemina, aut\
(880) Furiae potius & flammis corusci daemones?\
[Bru]{.smallcaps}. Abiere mihi crede. Excitemus nunc Dorum.\
Heus heus Dore: Ocyus ô Dore expergiscere.\
Expergiscere Dore. Iam nihil est periculi.\
[Dor]{.smallcaps}. Exurgo, modo non sit quidquam discriminis.\
(885) Ah, uix apud me sum, tremor ita me occupat.\
[Bru]{.smallcaps}. Quam tandem hanc esse metamorφωsin autumas?\
Tam' ne cito accipitris dedidicisti audaciam?\
Sed, ut uidetur, Dromo nec haurit anhelitum,\
Nec spiritum ullum edit. Dromo. Dromo. Dromo.\
(890) Quid, humi prostratus, longus ut es, Dromo iaces?\
Atat, auras incassum stultus diuerbero,\
Surdisque auriculis me praeconem praebeo.\
Obsecro uos, uos aureis implete flatibus.\
[Sang]{.smallcaps}. Dromo. [Dor]{.smallcaps}. Dromo. [Sang]{.smallcaps}. Dromo. [Do]{.smallcaps}. Dromo. [San]{.smallcaps}. Dromo. [Do]{.smallcaps}. Dromo.\
(895) [Bru]{.smallcaps}. Hem salua res est, nobis Deus hodie fauet.\
Anhelat nunc breui subinde spiritu.\
Quid agitur Dromo? Agedum temet iam collige.\
Reuocato animum. Trepidandi causa euanuit.\
[Dro]{.smallcaps}. Quis Dromone appellat? [Bru]{.smallcaps}. fortunae particeps\
(900) Tuae Brumax. Age surge, ego te fulciam.\
Tenebo labentem, & corruere non sinam.\
[Dro]{.smallcaps}. Heu uireis deficiunt. [Bru]{.smallcaps}. brachia exporgito.\
[Dro]{.smallcaps}. Quis me, quis appraehendit? [Bru]{.smallcaps}. Brumax dico tuus\
Consocius. Surge, surge. [Dro]{.smallcaps}. animo male est meo.\
(905) Cor contrahitur, debilitatur, tremit.\
Mire uexatur caput, & sensuum organa

Vix functiones praestant etiamdum suas.\
Incredibiliter mihi metus ossa concutit.\
Horrorque occupat extremas parteis corporis.\
(910) Verum sinite me respirare paululum.\
Bru. Tandem, ô, tandem nobiscum abige formidinem.\
Tenuit & hic nos pallor crepitusque dentium,\
Euasit homo cum suis fallacijs,\
Ac praestigijs, neque nos terrebit amplius.\
(915) Atqui quod facto confestim nunc est opus,\
Faciam, haec ut cognoscant sacerdotum duces.\
Addito te Sangax adsectatorem mihi,\
Tu uero te Dore Dromoni adiungito.\
[Dor]{.smallcaps}. Vos non ita longo interuallo comitabimur.\
(920) Quid nunc mi homo, reuixisti' ne bone Dromo?\
Quomodo uiget robur uetus in corpore?\
[Dro]{.smallcaps}. Bene iam, sed longe melius opinor foret\
Mecum, si quam primum locum hunc relinquerem.\
[Dor]{.smallcaps}. Fiat, sequamur praeeuntes boni' auibus.

ACTVS IIII. SCENA II.\
Petrus. Magdalene. Chorus discipulorum. Cleophis. Chorus Galileidum.

\(925\) Qvid narras Magdalene? certa ne praedicas? *Trim*.\
[Mag]{.smallcaps}. Certissima. [Pet]{.smallcaps}. Sic scilicet ut dicam tibi.\
Equidem tuos pauitanti' oculos existimo,\
Vana quadam ac falsa lusos imagine.\
Nam ueluti per quietem saepenumero\
(930) Facit in se reflexa cogitatio,\
Eorum uultus & simulachra cernere,\
Quos maxime desideramu' interdiu,\
Sic uel metum, uel amorem uel utrunque te\
Aut rapuisse, aut coniecisse reor in extasin,\
(935) Ita ut non secus ac mentiens quidam sopor\
Sensus inanis praestringens fefellerit.

[Cho. Disc]{.smallcaps}. Quid' nam hoc tandem est? Ain tu quaeso? denuo\
Nostrum uiuere dominum? Dic, age, dic bona\
Nec aliena fide, ut sese tibi obtulit?\
(940) Longam (sis) narrandi continuatio \[\<continuato\] seriem.\
Et a capite ad calcem,[^8] iuxta prouerbium,\
Singula diducito. De illo audire quidem iuuat:\
Vtut, quod profers, parum, sit probabile.\
[Mag]{.smallcaps}. Quum de uacuo busto, tibi dixeram Petre:\
(945) Me recipiebam protinus eodem loci.\
Cumque illo adueneram: ecce repente mihi\
Et nictu oculi, splendenteis albis uestibus\
Apparent iuuenes. In uultu plurimus honos,\
Et coeleste decus toto effulsit corpore.\
(950) Haud nostra stirpe, exortos esse dixeris:\
Sed administros superum speciosissimos.\
Hij uero a me caussas exquirunt questuum.\
Sublati heri desiderio me confici\
Respondeo. Quibus dictis a tergo stetit.\
(955) Tamen illum nesciebam: ut qui mihi se obuium\
Dedit ignoti sub hortulani schemate.\
Credo, ne si glorificam sumpsisset faciem:\
Exanimasset me miseram prae formidine.\
[Cho. disc]{.smallcaps}. Qui scis igitur, Christum esse, quem conspexeras?\
(960) [Mag]{.smallcaps}. Agnoui ex uoce. Nam cum ab eo digressa sum:\
Statim reuocata notum accipiebam sonum.\
Quinetiam Mariae me appellabat nomine.\
Tunc ô tunc menti quae infundebat gaudia?\
Quae tunc toto expellebat corde tristia?\
(965) Sic nube sub nigra quum deprensa est dies,\
Quum coelum squalet ac sol umbris conditur:\
Aura exurgens sub Oceano, aut e montibus\
Tenebras depellit, nubilaque dissipat,\
Laetamque nitido faciem restiuit polo:\
(970) Omnino taleis sentiebam in pectore\
Motus, taleis triumphos, tamque serio\
Tum gestiebam, ut iam nihil mirum mihi\
Videatur, quod uix poteram olim credere,\
Expirasse aliquos hilaritate nimia.\
(975) Et ille gaudium bene temperat meum,\
Iubetque non tam corpus intuerier,\
Quam oculis animi diuinum honorem, & ipsius\
Membra deinceps plane facta immortalia.\
Demum superiora poli palatia, ad\
(980) Patrem se nostrum dixit uelle ascendere.\
Ego uero exprimere laeticiam cogitans,\
Ter sum conata loqui, ter eum affarier\
Incipiebam, solitasque uoces promere:\
Sed mihi ter haesit lingua prorsus mutilis,\
(985) Ter in summis labris mihi destitit sonus.[^9]\
Dumque haereo, quae prima sumam exordia,\
Nimis auidos reliquerat sensus meos.\
Haec summa est, haec ut folia Sibyllae credite.\
Haec uoluit, ego uobis ut prima panderem.\
(990) [Cho. disc]{.smallcaps}. Nimia mira, ô socij commemorat Magdalis.\
[Pet]{.smallcaps}. Sunt incredibilia profecto, atque ante hunc diem\
Inaudita. At, quid hoc, quod tam uelociter\
Cleophis cum Galilaeis huc aduolat?\
Metuo ne quid eis obtigerit incommodi. At-\
(995) Tendamus. Ad nos recta pergunt. [Cleo]{.smallcaps}. uidimus\
Eia, eia uidimus (ô uiri) illum uidimus.\
[Pet]{.smallcaps}. Quemnam illum? Dic age. [Cleo]{.smallcaps}. Vidimus, inquam, uidimus\
Illum ipsum Christum, quem putatis mortuum.\
[Pet]{.smallcaps}. Supreme Iehoua. Captum haec superant meum.\
(1000) Scio, esse uos nec mendaceis, nec perfidas:\
Ipsa rei magnitudo tamen fidem negat.\
Amabo, narra, quae uidistis omnia.\
Nam ad audiendum animos iamdudum ereximus.\
[Cleo]{.smallcaps}. Primum omnium, ut illo accessimus, ut in limine\
(1005) Sepulchri stetimus, ecce tibi, duo iuuenum\
Pulcherrimorum corpora.\
Quid quaeris? Omni ex parte fuêre splendidi.\
Solantur. Quidque in Galilaea pollicitus est\
Longe antea Christus, reuocant in memoriam.\
(1010) Nudum locum ostendunt, in eoque residuas\
Exuuias. Atque nominatim te Petre\
Voluere Euangelio hoc per nos recrearier.\
Haec dixerant. Metum autem nostrum gaudia\
Nunc uincunt, nunc eo mutuo uincuntur, &\
(1015) Sese uicissim retrudunt pugnantia,\
Atque uiceis alternant spes & timor, usque dum\
Nos ipse alacriter salutauerat herus,\
Et aspectu ac sermone suo refecerat.\
Qui se confirmabat, in ora Galileide\
(1020) A uobis omnibus uelle dein conspici.\
Tum ab amplexu sistimus. Habetis ad omnia.\
[Pet]{.smallcaps}. Multa audiui, multa inspexi, multa didici,\
Multa memini: nihil post hominum memoriam\
Tale accepi: nihil omni aetate huiusmodi\
(1025) Cognoui: unde induci non queo, ut adsentiar.\
Quoquomodo sit, nos nota adeamus loca.\
[Cho. disc]{.smallcaps}. Eamus, & eas ueridicas faxit Deus.

ACTVS IIII. SCENA III.\
Caiaphas.

Deum f, quae, quantaque miracula *Trim*.\
Modo mihi memorauit Brumax? quemadmodum\
(1030) Imposita sigillisque obsignata adhuc petra:\
Tamen erexit se tumulatus. Ac duo\
Lapidem dicto citius amorunt angeli.\
Vt antra sonabant occultis mugitibus,\
Ventisque furebat solum pugnantibus.\
(1035) Et eorum, quasi si occubuissent, iacentium:\
Vt artus, intercepta anima, tenuit tremor.\
Vt auram neque dedit neque suscepit Dromo:\
Vt sine colore, sine uoce, sine mente iacuit.\
Quomodoque audierint alloquenteis foeminas,\
(1040) Ministros angelicos, de coeli gente. Ita ut\
Dubium non sit, uiuere Christum xylonicum.\
Quid igitur? Quid nunc faciundum nobis erit?\
Per urbeis ne hic rumor Palaestinas eat?\
Nisi mature uolgi sermoni occurrimus,\
(1045) Ni astu famam premimus atque extinguimus:\
Actum de nobis est, sine controuersia.\
Vae nostro tum ordini, uae nostris mercibus.\
Ibo, & cogam consilium in unum pectora, &\
Legum, & religionis ritus callentia.

ACTVS IIII. SCENA IIII.\
Cacodaemon. Alecto.[^10]

\(1050\) Orcicolae ô proceres, tartarei ô principes,\
O Acherontaei magnates itinerum,\
Voluntatum, sententiarum, facinorum,\
Laborum, rerum denique nostrarum omnium\
Socij perpetui, nullisque fatigabileis\
(1055) Periculis, mementote, ut nos perpeti haud\
Potuistis infandam conditionem, poli\
Quando regnator nobis anteponeret\
Hominum genus, ac nos deturbatos aethere,\
Formidanda ui fulminis detruderet\
(1060) In haec loca tetra, horrenda, subterranea,\
Terribilia, foeda, senta situ & squallida.\
Probe hanc ulti estis luculentam iniuriam.\
Nam horto Paradisiaco expulsum patrem,\
Suamque sobolem eius contactam crimine,\
(1065) Nobiscum ad sedes deuexistis infera', ac\
Immani ditastis praeda stygios lacus.\
At enimuero, humana sub nube & imagine\
Deus occultatus, nuper hominum gratia, in\
Terras descendit: illiusque spiritus\
(1070) Apud nos hic iamdudum, ut nostis, adfuit.\
Quo praesente expauimus. Infernas hic domos\
Reclusit. secum ingentem abduxit copiam.\
Fuit, fuit tempestas, qua nostro iugo\
Vel integrum terrarum orbem subiecimus.\
(1075) Ast quae nunc tanta nos tenet socordia?\
Vbi nunc antiquae uireis, arteis, machinae,\
Doli? Vbi nunc prisca imperij nostri gloria?\
Sic'cine multis nobis regia spoliabitur?\
Sic'cine rem prolabi patiemur desides?\
(1080) Audite potius quae mea sit sententia.\
Christum interimebant Iudaei, hic se reddidit\
Vitae. Res iam multis Hierosolymarijs\
Manifestior est, quam ut dubitari queat.\
Trepidant sacerdotes, semper amici fidissimi\
(1085) Qui nobis extitere: atque hoc ne in publicum\
Emanet, ponere student retinacula.\
Id ad amplificandum nostrum regnum tam ualet\
Quam quod uel plurimum. Hic opibus uestris opus.\
Viru' inspirate furtim animis mortalium, ut\
(1090) Haec tam mirabilia negent increduli.\
Atqui (quod caput est) prodi, prodi mens mea,\
Alecto prodi, cincta colubris \[\< colubri\] & anguibus.\
Tibi mille nocendi arteis foecundo in pectore.

Tuum hoc erit munus, tuarum partium, ut\
(1095) Mystas ancipites consilio iuues tuo.\
Fac nummis obturetur os militibus, ut\
Quidquid uiderunt, se uidisse pernegent.\
Vadito, manibus pedibusque obnixe rem agito: nunc\
Tentamentis peropus est, ac fallacijs.\
(1100) Properato, horam utilem utiliter transmittito.\
[Alect]{.smallcaps}. Cito imperata peragam ad amussim[^11] tua.

ACTVS IIII. SCENA V.\
Alecto. Caiaphas.

> O mea quantum *Adonij*.\
> Pene apud omneis\
> Numina possunt?\
> (1105) Namque ego semper\
> Ocyor curis,\
> Cursito nunc huc,\
> Nunc feror illuc.\
> Ac ea spargo\
> (1110) Dira uenena,\
> Quae mihi cornu\
> Diuite, saeuus\
> Sufficit orcus.\
> Num tibi restim\
> (1115) Ipsa ferebam\
> Perdite Iuda?\
> Et tibi nummum\
> Plena crumena\
> Est data, quorum\
> (1120) Sacra fames[^12] co-\
> Egit herum te\
> Prodere iustum?\
> Sic similem rem,\
> Nunc faciam, quo\
> (1125) Qui modo uiuit,\
> Vsque putetur\
> Mortuus esse.

Euge, euge, eccum illum ipsum, que uolo. Deus bone: ut *Trim*.\
Ingreditur dubitabundus, & animum scindit in\
(1130) Varias parteis? At paulisper ego tacita\
Hic auscultans, caute obseruabo, quid nam agat.\
Post, hominem adoriar, sicubi tempus monet.\
[Caia]{.smallcaps}. Non hoc mehercules mihi conuenticulum\
Esse uidetur, hominum deliberandum:\
(1135) Sed toto (ut aiunt) coelo[^13] discrepantium,\
Aut, quod ego uere affirmem, delirantium.\
Vnum aut altrum Annas sublimi e solio rogat,\
Sententiam hac de re, ut pronunciet suam. Hic,\
Quaecunque uos, ait, iniungitis, ea perplacent.\
(1140) Ille, in ponderosa, & seria & graui,\
Certum spacium deliberandi postulat.\
Alius, posse negat rem tantam occultarier.\
Alius, ipsum Christum, iterato occidi uelit.\
Reliqui nihil habuerunt, quod dicerent.\
(1145) Sum itaque multo incertior, ac dudum abiueram.\
[Alect]{.smallcaps}. Huc ego tibi, si uis, bone uir scrupulum adimam: &\
Paucis expediam, quid fieri oporteat.\
[Caia]{.smallcaps}. Quin immortali me tibi deuincies\
Beneficio mortalem, si hoc effeceris,\
(1150) Charissima domina. [Alect]{.smallcaps}. Pone metum, effectum dabo.\
In primis, tumuli custodes argenteis\
Fac superes muneribus, ut quae uera sunt,\
Nec proferant, nec diuulgent quouis modo.\
Nummus rex, rex nummus, quid non facere potest,\
(1155) In omnibus negocijs? *Dim*. \[\< *Trim*.\]\
Dicam, quod sentio, omnipotens pecunia,

Dat sola robur, uimque sola sufficit.\
Quamobrem agitodum, & isthaec praedicta perfice,\
Tibi quae monstraui Furiarum ter maxima. Hic\
(1160) Scopus, hic meorum uerborum meta est breuis.\
[Caia]{.smallcaps}. Quam maximas habeo tibi diua gratias.\
Nemo homo potuit melius consilium dare.\
Geretur hercle mos tuis hortatibus.\
[Alect]{.smallcaps}. Hei, nunc ergo nunc feci precium operae, &\
(1165) Nostro pergratum, perque iucundum gregi.\
Multas regione' opplebit haec opinio,\
Quod Christu' e mortuis non exurrexit.\
Imo perficiam, ut apud mundi huius filios\
Pium esse uideatur, eos occidere,\
(1170) Quicunque syncere ipsius a morte reditum,\
Et inde partam gratiam depraedicent.\
Sed me, sat scio, Tartareus expectat chorus,\
Re bene gesta, hinc memet recipio domum.

ACTVS IIII. SCENA VI.\
Caiaphas. Dromo. Dorus. Sangax. Brumax.

In hisce manibus est loculus pecunijs\
(1175) Distentus & non pauco argento turgidus.\
Intus latet, quod operatur miracula.\
Intus latet, quod nil non cogit pectora.\
Est intus, quod diuinam uirtutem exeret\
Cito, atque me magno exonerabit metu.\
(1180) Nec dubito, quin hoc erit Annae gratissimum.\
Atque etiam reliquis nostri ordinis hominibus.\
Satius est unius obscurari gloriam,\
Quam tot nostrum egregios honores eripi.\
Ecce autem, commodum aduentare uideo\
(1185) Dromonem & Sangacem, Brumacemque & Dorum,\
Qui me leuabunt huius onere marsupij.

[Dro]{.smallcaps}. Salue pie praesul. [Do]{.smallcaps}. Salue antistes optime.\
[Sang]{.smallcaps}. Sis saluos uir clarissime. [Bru]{.smallcaps}. Aue ipsa sanctitas.\
[Dro]{.smallcaps}. Parmenoni seruo dedimu' obuiam tuo,\
(1190) Qui te significant, nos uelle colloqui.\
[Caia]{.smallcaps}. Volo certe quidem: quare animum aduortite.\
Tu Dromo Christum esse rediuiuum non ambigis?\
[Dro]{.smallcaps}. Equidem huius tibi rei argumenta protuli,\
Neque pauca, neque parua. Nimis apertum illud est.\
[(1195) Caia]{.smallcaps}. Quid dicis Dore, sic'cine se res habet?\
[Dor]{.smallcaps}. Ita factum prorsus est, ut te docuit Dromo.\
[Caia]{.smallcaps}. Adfirmas ne tu Sangax haec eade? [San]{.smallcaps}. quidni ego\
Adfirmem, qui una cum his in re praesenti fui?\
[Caia]{.smallcaps}. Quid tu autem Brumax? [Bru]{.smallcaps}. Id quod socij dictant.\
(1200) [Caia]{.smallcaps}. Tacete, & mentem ad ea, quae loquor, intendite.\
Debetis nostra inuota condescendere,\
Nisi exciderunt permulta in nos \[\< uos\] promerita.\
[Dro]{.smallcaps}. Quid est? quod pro te aut uestrae classis quopiam\
Recusemus? [Dor]{.smallcaps}. Nil medius fidius, id nisi\
(1205) Summo fiat nostro damno atque incommode\
[San]{.smallcaps}. Dic egregie sacerdos, praestabimus,\
Ne dubita. [Bru]{.smallcaps}. Si uireis requiras corporis,\
Faciemus, quod cordatos milites decet.\
Dummodo non uersutis opponamur magis.\
(1210) Sin animi uirtutem, constantiam, fidem,\
Quis non sentierit quoduis cum tali duce?\
[Caia]{.smallcaps}. Statuunt primates uim certam pecuniae\
Vobis donare, ueruntamen hoc nomine,\
Vt singulis quibusque interrogantibus,\
(1215) Statim & semper respondeatis in hunc modum:\
Quod nocte intempesta, ut latrones perditi,\
Corpus clam fallaceis tulere comites,\
Ac furati sunt uobis dormientibus.\
Quod si commentum hoc ad uestri aureis praesidis\
(1220) Delatum erit, nos illi persuadebimus,\
Et nos \[\< uos\] tutos in portu collocabimus.\
[Dro]{.smallcaps}. Lubenter adsentimur. [Do]{.smallcaps}. Conditio placet.\
[San]{.smallcaps}. Cur non authoritatem tantam imitabimur?\
[Bru]{.smallcaps}. Sequimur decretum longe consultissimum.\
[(1225) Caia]{.smallcaps}. Accipite, unusquisque thesauro ditabitur.\
Agitote dum, eloquimini. quid dicitis?\
Dromo, erexit'ne se Christu' ille a tumulo?\
[Dro]{.smallcaps}. Non. [Caia]{.smallcaps}. Quid'nam ergo? sepulchrum uacuum fuit?\
Dro. Nox erat, exanimum clepserunt corpus alumni.\
(1230) Nostra quidem tum membra sopor Lethaeus habebat.\
[Caia]{.smallcaps}. Dore, dic mihi bona & Iudaica fide,\
Iesus in busto cur non repertus est?\
[Dor]{.smallcaps}. Abstulit huc furtiuum agmen dominatibus umbris,\
Cum nostros oculos premeret mera mortis imago.\
(1235) [Caia]{.smallcaps}. Num nam & tu Sangax cantionem istam canis?[^14]\
Dic quid habeas animi super hac re. dicito.\
Sang. Funus iners noctu comites rapuere dolosi,\
Quando quies nostros nectebat languida sensus.\
Caia. Brumax tua superest unius adsentio.\
(1240) Quomodo per omnia res acta est? edissere.\
[Bru]{.smallcaps}. Surripitur gelidum media iam nocte cadauer,\
Cum nos fessa graui dederamus corpora somno.\
[Caia]{.smallcaps}. Laudo uos, quod in ea diutius haeresi\
Non perseuerabitis. istuc sapere quidem est.\
(1245) [Dro]{.smallcaps}. Nemo tam nulla mente, uel tam nullius\
Est consilij, qui respuat pecunias.\
[Dor]{.smallcaps}. Conspiranteis animos, tam concinnat cito\
Nihil, quam haec regina sacro sancta pecunia.\
[Sang]{.smallcaps}. Quis est mortalium omnium, cui inest mica\
(1250) Sani cerebri, qui hanc non ueneretur & colat?\
[Bru]{.smallcaps}. O uos terque quaterque beatos, queis contigit\
Tanta laborum merces, quantam uix tempore\
Longo, aut talus nobis, aut alea dederit.\
[Dro]{.smallcaps}. Valeto fortunarum nostrarum omnium\
(1255) Auctor locupletissime. *Dimeter*.\
[Do]{.smallcaps}. Deus te seruet nostri (ut res ipsa loquitur)\
Thesauri supremum caput. *Dimeter*.\
[Sang]{.smallcaps}. Tibi noster patrone beneficentissime\
Dies agantur candidi. *Dimeter*.\
(1260) [Bru]{.smallcaps}. Pro hisce opibus here Iehoua summis tibi\
Opem sempiternam ferat.\
[Caia]{.smallcaps}. Valete simul uiri fortissimi & optimi.\
O faustam, ô niueam, ô peramoenam hanc istam diem.\
Meos'ne labores operas atque uigilias,\
(1265) An prolixam diuae bonitatem, an tempora\
Vehementius extollam, plane nescio.\
Quemadmodum etenim cum sub nebuloso aere\
Et opaco coelo sensus quodammodo\
Hebescunt, & cuique suum corpus oneri est,\
(1270) Tum si radios forte Titan splendidos\
Fundens, fugam atris nubibus indixerit,\
Mundoque arridens ore laeto affulserit,\
Quam mox erectam a corporeo pondere,\
Animalem illam hominis partem spe ditissima\
(1275) Pascit, quasique consopitos spiritus\
Permulcet, incitat, fouet, exuscitat:\
Ita mediusfidius, furiae praeclarissimae\
Beneficio, sum usque eo exhileratus denuo, ut\
Qui dudum adueniens, cogitabundum hunc animum\
(1280) Omnei' in parteis dubitatione ueluti\
Suspensus distribueram, nunc denique\
Recedam, noua & insolita prorsus laeticia,\
Et alacritate perfusus mirabili.

ARGVMENTVM ACTVS V.

Qvoniam cum Thomas Didymus aberat,\
(1285) Intrans heros fenestris atque foribus\
Clausis, se discipulis ostentarat suis.\
Illi reuerso uiuere conclamant herum.\
Qui ut finem narrandi faciunt, ecce Cleopas\
Alio loco, inquit, se conuenisse dominum,\
(1290) Ad Emauntem dum iter castellum suscipit.\
Quae cum cunctis uiderentur certissima,\
Vnus Thomas se posse credere negat,\
Tantisper dum improuisus adest iterum Deus,\
Eiusque dubitatis confirmat fidem.\
(1295) Post illos & dictis & factis instruit,\
Quibus per populos dispergant noua gaudia.\
Ad extremum autem undeni proceres admodum\
De Christo rediuiuo plaudunt ad inuicem,\
Salutem gratulanteis ac uitam sibi,\
(1300) Deo reddenteis gloriam.

ACTVS V. SCENA I.\
Thomas. Petrus. Cleopas. Amaon. Chorus discipulorum.

O socij, neque enim sumus ante malorum inscij,[^15] *Trim*.\
Vnde hic stupor, unde hoc mirum silentium?\
Credo equidem ardentem & igne coruscum spiritum\
E nube ruisse, & penetrasse hanc domum:\
(1305) Ita statis trepidi, ita uos horror quatit.\
[Pet]{.smallcaps}. Nullo pauore perculsi obstupescimus\
Thoma frater: uerum rei miraculo\
Et nouitate attoniti ualde reddimur.\
Quam si plene pernosceres, te, sat scio,\
(1310) Velle lachrymas effundere prae gaudio.\
[Tho]{.smallcaps}. Ne uiuam, si non quid sit acciperem lubens.\
[Pet]{.smallcaps}. Lubentior ego rem omnem enarrauero.\
Praesentem uidimus, loquentem audiuimus,\
Ipsum Christum rediuiuum, quem nos modo\
(1315) Multatum morte, & ademptum suspirauimus.\
[Tho]{.smallcaps}. Quid praedicas? quae uox aureis intrat meas?\
Is per Deum, iam respirat' ne denuo?\
An potius elusit simulachrum umbratile,\
Et effigies quaedam nobis apparuit?\
(1320) [Pet]{.smallcaps}. Thoma, Thoma, illu ipsum, haud incerta praedico,\
Illa ipsa retinentem etiamdum uulnera\
Aspeximus: ac membra palmis pertrectauimus.\
[Tho]{.smallcaps}. Ita'ne uero? quaeso expone seriem\
Rei totius gestae, atque id bona fide.\
(1325) [Pet]{.smallcaps}. Vespertinum tempus erat, occlusae fores,\
Occlusa fenestrarum etiam foramina.\
Nos tenuibus escis & potionibus\
Corpora refecimus & uireis reuocauimus,\
Et ad unam cuncti mensam consedimus,\
(1330) Quando ille repentino coram in media domo\
Diuino lumine circumseptus constitit.\
Nos credenteis inanem adesse spiritum:\
Primo aspectu tremebundi exhorrescere\
Coepimus, ac prae metu mensas relinquere.\
(1335) Tum Christus, degenerem formidinem arguens,\
Quid, inquit, perturbato uersatis animo?\
Cernite manus, latus, pedesque cernite,\
Ego ipse sum: pacem una coniunctissimi\
Seruate, atque trepidationem ponite.\
(1340) Mox omnibus trectate \[\> tractare (?)\] dicit corpora.\
Hic hic uera ossa, & ueram carnem inueneritis,\
Quorum nouistis exortem esse spiritum.\
At nos cum adhuc mirabunda perpendimus,\
Nec herum nostrum esse illum nobis persuasimus:\
(1345) Tum de assato pisce, & fauo apiario\
Nobiscum edere non recusans, reppetit\
Eum sermonem, in quo ante mortem plurimus\
Fuit, quem si tenuissemus, mehercule\
Ipsius abitum forti tulissemus animo.\
(1350) Haec ubi facta: is eadem uirtute subito a\
Nobis euanuit, qua intrarat lumina.\
[Tho]{.smallcaps}. O Petre, Petre quid uerba frustra funditas?\
Quid surdo fabellam canis?[^16] Tam ne stupidum\
Tam absque ullo iudicio & sensu me uiuere\
(1355) Putas, ut hisce fidem habeam ineptijs?\
Nam hoc ex eo genere est, quod fieri non potest,\
Vt sese a mortuis quisquam resuscitet.\
Ec'quem e prophetis ec'quem e Sanctis patribus\
Commemorabis, qui tale quidquam fecerit?\
(1360) [Cho. disc]{.smallcaps}. Sic & nos uix nobismetipsis credere\
Primum poteramus, nec satis habuimus\
Loquentem audire semel, quin pacem saepius\
Nobis commendans, multa de fati sui\
Necessitate, multa de nostri' omnium\
(1365) Dicebat commodis. sic & Galileides,\
Quae primae illum ipsum foeminae conspexerant,\
Tam nos tardos inuenere ad habendam illis fidem,\
Quam tu iamdudum te praebes incredulum.\
Quinimo Cleopae non credidimus, & suo\
(1370) Consocio, quibus ab urbe paulum euntibus,\
Antea quam a nobis uisus est, apparuit.\
[Tho]{.smallcaps}. De re tam inaudita, consensum tot hominum\
Nusquam est reperire. Sed narra Cleopa omnia,\
Nam te quoque non minus ac alios audiuero.\
(1375) [Cleop]{.smallcaps}. Christum'met ipsum absque ulla controversia,\
Thoma, & ego & Amaon pariter aspeximus,\
Et cum illo ultro citroque uerba fecimus.\
Quando etenim dirigeremus ad arcem Emauntem iter:\
Tanquam peregrinus & hospes quidam barbarus\
(1380) Et obscurus, nobiscum ingressus est uiam.\
Quanquam nescio quid nostros praestrinxit oculos,\
Quod eum inter eundum minime cognouimus.\
At ille, qua de re, inquit, uos inter agitur?\
Cur'nam uestros adfectus continere uix\
(1385) Valetis, quo minus erumpant in lachrymas?\
Ego contra: quid ais? Num'nam tu solus es\
Peregrinus hisce diebus in urbe Solyma, &\
Nescis, quae dudum perpetrata fuerint?\
Roganti quae illa nam essent, responsum hoc dedi:\
(1390) De Iesu Nazareno, qui uates fuit,\
Qui rebus gestis atque uerbis praepotens,\
Tam apud ipsum Deum quam apud homines fuit.\
Et eum sacerdotum quo pacto principes,\
Ac primates nostri cruci suffixerint.\
(1395) Atque ut nos omneis spes magna tenuit, eum\
Redempturum Israel, ac meliorem exitum\
Illi futurum, ut qui meliora meruerat.\
Et quo modo post triduum Galileides,\
Quae uacuum se tumulum uidisse, & Angelos\
(1400) Aiebant, qui affirmarent illum uiuere, ad\
Stuporem usque admirari nos coegerant,\
Et quemadmodum quidam e nostro consortio,\
Statim ad monumentum ipsum festinauerint,\
Sintque experti ueras fuisse foeminas,\
(1405) Ipsum uero Christum nusquam repererint\
Tum ille: Ea'ne uestros tandem animos incredulitas

Excaecauit? Num uaticinationibus,\
Num literis ac monumentis sunt tradita\
Posteritati ducis uestri discrimina?\
(1410) Num'nam ille sic uos instruxit? Num denique\
Istaec de se futura suis praedixerat?\
Sic fatus, a Mose capiens exordium,\
Obscura & inuoluta uatum oracula\
Veterumque scripta Patrum de misericordia,\
(1415) Et de sapientia Dei, & de criminum\
Etiam expiatione nobi' euolere haud\
Cessabat, ut omnia sibi crucem portenderent.\
Quô uindicaret a tenebris hominum genus,\
Quô peccatum, quô mortem, quô orcum uinceret.\
(1420) Tum uero, nos intra motus quosdam nouos\
Vterque sentiebamus. Ita is animos\
Dictis regebat, & mulcebat pectora.\
Namque memorabat, uti manuum laboribus,\
Et seruitutis amaro depressos iugo,\
(1425) Pharijs ab oris, ad proprios iterum Lareis,\
Legumlator ciueis eduxerit suos.\
Hinc Abrahamum iussis actum coelestibus\
Charissimum filiolum ense petentem Isacon,\
Demissumque refert angelum ipso ab aethere:\
(1430) Qui aliter suadet, ac pueri insontis loco\
Litari arietem iuxta pascentem iubet.\
Hijs adiungit Iosephum, fratres inuidi\
Quo funere, quibus ue discerptum feris,\
Patri falso dixêere, cum uenundarant\
(1435) Illum exteris, propter descripta somnia.\
Quid loquor, aut suspensum a duce colubrum aeneum,\
Quo, serpentum afflatu prostrata corpora\
Per campum surgebant sanata & integra:\
Aut, ut natasse quosdam homines narrauerit,\
(1440) Inclusos machina, quum iam tellu'

Et mare\
Nullo discrimine *Monom*.\
Agerentur, & reliquos mortalei' unda raperet.

Omnia quae quondam meditanda suis posteris\
(1445) Prophetae cecinerunt inflati numine,\
Ille meminit, donec processit Hesperus\
Olympo inuito, ut arbitror. *Dime*.\
Et peruentum a nobis est ad eundem locum,\
Quem supra dixi. Sed quando ulterius iter\
(1450) Habere se simularet, impetrauimus,\
Vt idem nobiscum faceret hospitium.\
Quod ipsum syderis alis superuolans,\
Nox tacita suadebat. Mox diuersorium\
Subit. Ad mensam nobiscum adcumbit pauperem.\
(1455) Quam primum autem manu uidimus apprendere\
Cererem, atque modo peculiari frangere:\
E uestigio mens nobis est reddita.\
Agnoscimus & colimus aperta numina.\
At ille in puncto ipso & momento temporis,\
(1460) Abijt, & e conspectu se nostra abstulit.\
[Tho]{.smallcaps}. Dixti pulchre. Sed tam impossibile facinus,\
Nemo homo quamuis uehemens, facundus, & eloquens,\
Quamuis limatule & polite pinxerit\
Orationem, mihi persuadere poterit,\
(1465) Eum ipsum his oculis nisi praesentem uidero,\
Hijsque auribus nisi praesentis uocem hausero, &\
Nisi hisce manibus uolnera praesentia\
Reuera & indubitanter contrectauero.\
Verum, quid hic moramur? Repetamus domum,\
(1470) Ne quis iudeat ex Iudaeis primoribus.\
Bene est, omneis iam nunc tuti consedimus.

ACTVS V. SCENA II.\
Christus. Thomas. Chorus disc.

Sit pax uobis, fratres longe charissimi.\
Tu uero age Didyme, huc huc manum admoueas,\
Admoueas in latus meum, ne dubita, ego sum.\
(1475) [Tho]{.smallcaps}. Mi domine, mi Deus, mea spes, uita mea,\
Noli quaeso hanc rebellionem, & pessimam\
Incredulitatem posthac imputare mihi.\
Nae inconsultus ego, atque excoecatus impia\
Philautia fueram, qui proprio ingenio\
(1480) Tantum attribuebam, ut rediuiuum credere\
Te factum esse nequirem? quum & aderam & memini\
Quando alios quarta iam luce solo conditos,\
Ad huius uitae munia reuocaueris.\
Nunc demum didici, quid sit a te deseri.\
(1485) Nunc demum didici, ad praesidium unius tuum\
Confugere, abiectis rebus illis omnibus,\
Meo quae animo uidentur plausibilia. Nunc\
Demum, fiduciae remoti' obstaculis,\
Victoriae mortis & inferni gustum habeo.\
(1490) Mortem ô faustam, mortem quae nostram interficit.\
Modis ô omnibus utilissimam necem,\
Quae nos dehinc in uitam sempiternam asserit.\
Quas tibi grateis agam pater opt. max.\
Qui non uel unigeno parcebas filio in\
(1495) Nostrûm miserorum alioqui hominum gratiam?\
Ad quantas, quam certasque spes, nos antea\
Desperabundos erexisti? Ad quam gloriam\
Ac dignitatem accersisti per filium?\
Quum nos peccatorum grauitate & pondere,\
(1500) Legisque iudicio damnaremur miseri:\
Tu clementissime & benignissime pater,\
Quod nostra non potuit imbecillitas,\
Effecisti, ut natus etiam tuus unice\
Tibi dilectus, pro nobis exolueret.\
(1505) Quis autem, ô Christe, hominum uoluptas & quies,\
Tam erit ingratus, ferreus, adamantinus,\
Qui ad gratuitam tuam beneficentiam,\
Non totus desiderio tui flagret?

Non totus amore tui inflammetur & ardeat?\
(1510) Et, ut ad solem cera, liquescat medullitus?\
Sed ego nescio qua corruptus dementia,\
Vt limus ad phoebi radios durescere\
Ni tua succurrisset praesentia, coeperam.\
Quare obsecro, facilis meam fidem adaugeas:\
(1515) Vt mihi displiceam totus, uni tibi haeream, &\
Vt, qui tua solius ope sic euaserim,\
Per omnia semper te gratus depraedicem.\
[Christ]{.smallcaps}. Post uisum ipsum corpus, & ipsissima uulnera\
Tandem credis Thoma: sed felicissimos\
(1520) Illos pronuncio, qui hoc persuadeant,\
Etiamsi nunquam cernant. Verum tu tamen\
Recte & facis, & loqueris. Morti caput obtuli\
Pro multi' unus, meaque sponte, quo omnia\
Quae per Adamum a suo dilapsa erant statu,\
(1525) Restituerem egomet maiori gloriae.\
Nunc igitur, quando me summus olympus manet,\
Memori uos animo mea dicta recondite.\
In omneis mundi regiones penetrabitis,\
Et ubique gentium eritis rerum coelestium\
(1530) Nuncij: ut (si fieri possit) unusquilibet\
Me mortuum sibi, me rediuiuum sibi putet.\
Nihil opus erit, uetustas ceremonias,\
Aut uictimas retinere, aut sacrificia.\
Qui uiuida nixus fide, persuaserit\
(1535) Sibi, quod gratis una & sola morte mea,\
Delicta & scelera remittuntur omnia,\
Donique signum huius aqua tinctus habuerit,\
Et amori meo mutua responderit\
Voluntate: is, quicunque est, nil quidquam haesitans,\
(1540) Coelum ut patriam nostro ex promisso uendicet.\
Qui uero isti non crediderit Euangelio,\
Sed aud contemnit, aut uertit praepostere:\
Nil hunc iuuabit legis obseruatio,\
Nil philosophia, nil quaeuis professio,

\(1545\) Quô minus aeternis destinetur ignibus.\
Vos, cum res ipsa poscet, nostro nomine\
Serpenteis profligabitis, ac daemonia\
Exterminabitis, & linguis etiam nouis,\
Quasi si eas dedicissetis, loquimini.\
(1550) Nec hausta nocebunt ueneni pocula.\
Erga aegrotos nos \[\< uos\] ut medicos praebebitis.\
Et (quod maius quidem est) animi foedissimos\
Morbo', arrogantiam, acediam, lubidinem,\
Ambitionem, odium, auaritiam, iram, abdomini\
(1555) Deuotam gulam, & id genus innumeros propemodum\
Diuina ui radicitus extirpabitis.\
Nam paruo post tempore, uos aethereus pater\
Coelesti afflabit & inspirabit numine.\
Quo profecto, pro me quid non audebitis?\
(1560) Hoc duce, reges & rerum dominos purpura\
Et sceptro insignitos, nihil dubitabitis\
Adire, & ueritatem condocefacere: haud\
Longe petita erit uobis oratio,\
Neque loquendi tempus, neque forma & modus:\
(1565) Hic spiritus praesens uestra ora diriget, ac\
Dabit cuique uim uerborum & copiam.\
Hunc, hunc animi' uestri' arrabonem accipite, quo\
Vitae illius uobis fiat certissima\
Spes, cuius inaestimabilia gaudia\
(1570) Sub cogitationem humanam non cadunt.\
[Cho. disc]{.smallcaps}. Vicit io, uicit leo de Iudae sanguine.\
Vicit io, uicit almum Iessaei genus.\
Quis non tam felici applaudat uictoriae?\
Hunc unum authorem & conseruatorem unicum\
(1575) Agnoscat quilibet suum.\
Qui nos fuso crouore, exemit crimine\
Ab omni, & mortem morte deleuit sua\
Nostram, ac uitam nobis rediuiuus attulit.\
Adeo, quae annorum tot clausa est recursibus,\
(1580) Nunc sublimis olympi ianua recluditur.\
Dies nunc est uatum promissa uocibus,\
Vt monteis & colleis resultent laeticia.\
Nos autem, tantis iam cumulati gaudijs,\
Solymae simus, Deo canenteis gloriam.

Corônis.\
(1585) Habetis rem totam, auditores optimi.\
Quae si uobis uisa est iucunda & amabilis,\
Vt estis Christiani, uos de gloria\
Christi rediuiui, deque uestris commodis\
Iam serio triumphanteis, plausum date.

/back/

Omnis uni Deo gratia\
& gloria.

[^1]: *dulce \... meum* Cf. Hor. *Od*. I, 1, 2: "O et presidium et dulce decus meum"

[^2]: *Quousque \... sordibus* Cf. Cic. *Cat. I*.

[^3]: *Et iam \... sydera* Cf. Verg. *Aen*. II, 8-9: "Et iam nox umida caelo \| Praecipitat, suadentque cadentia sidera somnos."

[^4]: Cic. *Cat. I*.

[^5]: Cf. Mc. 5, 25-34.

[^6]: Cf. Lc. 7, 11-17.

[^7]: meae \... anxietudini Cf. Ov. *Epist. ex Pont*. II, 8, 68: "Vos eritis nostrae portus et ara fugae."

[^8]: Er. *Adag*. 137.

[^9]: *Ter sum \... destitit sonus* Cf. Verg. *Aen*. VI, 700-703: "Ter conatus ibi collo dare brachia circum, \| Ter frustra comprensa manus effugit imago, \| Par levibus ventis volucrisque simillima somno." Cf. also "vox faucibus haesit", Verg. *Aen*. II, 774 e.a.

[^10]: Cf. Verg. *Aen*. VII, 324-347, 445-451.

[^11]: *ad amussim* Er. *Adag*. 490.

[^12]: *et tibi \... fames* Cf. Verg. *Aen*. III, 56-57: "Quid non mortalia pectora cogis \| Auri sacra fames?"

[^13]: *toto \... coelo* Cf. Er. *Adag*. 49: "toto coelo errare".

[^14]: *cantionem \... canis* Er. *Adag*. 1476: "eandem cantilenam canis" .

[^15]: *O socij \... inscij* Cf. Verg. *Aen*. I, 198: "O socii---neque enim ignari sumus ante malorum---".

[^16]: [*Quid \... canis* Er. *Adag*. 387: "surdo fabulam canis; surdo canis".]{.underline}
