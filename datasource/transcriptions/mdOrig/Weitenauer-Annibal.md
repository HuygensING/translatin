/front/

**Ignatius Weitenauer**

**Annibal moriens**

Tragoedia

\(1758\)

**Argumentum et Animadversiones**

I. Nemo unquam in Romanos vel pugnis felicior vel odio acrior Annibale fuit. cui summam gratiam debebat Carthago, summum dedecus rependit ingrata et exilio multavit eum, per quem toties Romam terrarum dominam superarat. Ad alios primum, denique ad Prusiam confugit Annibal, Bithyniae regem, timidi virum animi et inconstantis. veteri odio in Romanos incensus, belli adversus Eumenem Romanorum socium gerendi et auctor Prusiae et dux fuit. at Romani ad Prusiam T. Quintium Flamininum oratorem mittunt, qui ab rege contendit, ut Annibal Romanis dedatur. frustra pro hospite deprecatus rex, cessit ad extremum et fugam, quam parabat Annibal, custodiis circa arcem collocatis impediit. ergo Annibal venenum, quod ad id pridem paratum habebat, ex annulo haurit et miserando exitu docet, odium nimium in pericula semper, non raro et in exitium ducere. Livius l. 21 - 39, Cornel. Nepos in Annib.

II\. *Heros tragicus* seu persona Tragoediae princeps, quamvis esse possit, nequaquam tamen semper esse debet *Heros ethicus* seu moralis, qui virtutis magnitudine vitium omne excludat. demonstrant id luculenter omnium gentium aetatumque Tragoediae. imo Aristoteles in Poetica ceteris omnibus Heroem tragicum illum praefert, qui inter virtutes eximias aliquid tamen habet vitii, propter quod in hoc ipsum infortunium incidit. inde miseratio simul ac terror nexistunt, in quibus tanquam duobus cardinibus Tragoedia vertitur, ut ex eius definitione constat. miseremur Annibalis, dum eum et ab Romanis et ab ipsis Carthaginiensibus premi desertumque ab omnibus in exitium impelli videmus.

idem vero tanti viri discrimen et exitium spectantes absterret, ne odia foveant, unde tantum periculi malique oriri vident. nimium hoc Annibalis in Romanos odium, ab ipsa historia suppeditatum, nervosos et concitatos affectus praebuit; quos tamen progredi longius non sum passus, quam verus Herois mei character et vitae historia me deducebant. huic odio servire cogit omne animi robur, omnem ingenii vim, omne auctoritatis pondus et calliditatis Punicae artem, qua uti eum consuevisse, historici omnes Graeci Latinique tradunt. lamentis indulgere, non erat huius viri; neque tamen idcirco aut mala sua non sentit aut minus misericordiae a spectatoribus obtinet atque etiam meretur. *etenim si in gladiatoriis pugnis*, inquit M. Tullius, misericordiae ciendae peritissimus artifex, Orat. pro Mil., *fortes et animosos et se acriter ipsos morti offerentes servare cupimus eorumque nos magis miseret, qui nostram misericordiam non requirunt, quam qui illam efflagitant, quanto hoc magis in fortissimis civibus facere debemus?*

III\. Prusiam regem levem ac timidum facio, qualem fuisse historia docet. Thomae Cornelii Prusias, in Annibale Tragoedia, homo est nullius omnino fidei et periurus proditor. fuerit talis, siquis ita velit; sed ego praecepti Aristotelici memor, peiorem exhibere nolui, quam erat necesse. ergo necessitate potius adactum suaque mobilitate et metu impulsum malui; cetera Annibalis amantissimum. ipso etiam in extremo articulo Prusias meus nil decernit gravius, quam ut Annibalem protegere desinat et sibi ipsi relinquat. equidem Thomas Cornelius Prusiam puniit, et filii quidem Nicomedis manu. sed is modus Petro Cornelio magno, Thomae fratri, tam horribilis et barbarus visus est, ut in Nicomede Tragoedia, ubi proprius erat eius rei locus, parricidium introducere non auderet, sed historiam potius immutandam duceret. mihi autem praesenti supplicio non fuit opus: mala, quae ex Romanorum amicitia impendebant, Annibalis ore praenunciantur; cetera, quae filii odium peperit, nihil ad rem hanc nostram. multo aptius ad animi motum censui, si et Prusias et praesentes alii omnes Annibalis fato ingemiscerent suoque dolore spectantium miserationem augerent.

IV\. Legatus Romanorum Flamininus Annibalis gloriam non parum illustrat. Sive adulatur sive minas intentat, superior apparet Heros. ipsa eius contentio, quae Annibalem timeri ab Romanis ostendit, eius magnitudinem auget. Praesentia Flaminini efficit, ut totum Bellum Punicum alterum, quo nihil est in historia Romana illustrius, in unam Tragoediam collectum cernatur. argumenta Flamininus profert, quibus id agit, ut iuste Annibalem sibi deposcere Romani videantur. respondet tamen Prusias et coloratos hos titulos ita diluit, ut satis appareat, eum non iusta aliqua ratione adductum, sed minis ac terrore perculsum ab hospitis sui patrocinio discedere. denique Flaminino comparatus Annibal, ubique ostendit, se non modo victorem olim, sed nunc etiam, exulem et proditum, insuperabilem tamen Romanis esse.

V. Annibalis filium, eiusdem cum patre nominis, ex historia sperabam certissimum, quod meminissem, Annibalem minorem, Annibalis filium, e Polybio ubique laudari. verum ipse Polybius, Hist. l. 1 c. 43, narrat ille quidem Annibalem ab Himilcone duce missum eumque Annibalis filium, sed longe diversi eius, qui in Sardinia vitam finierat. alio igitur converti animum et hunc meum Trabeam excogitavi. quaecunque filii huius natales aetatemque veri similem efficere potuere, congessi in Scenam quintam et sextam Actus primi ac testimoniis additis munii. personae huius inventio ad illustrandum characterem Annibalis plurimum contulit; nam fere quoties cum filio pater agit, antiquum illud in Romanos odium magis elucet. sed et poena huius odii gravissima a patre datur per hunc ipsum filium, qui neque tam sero ab Annibale agnosceretur neque ad necem a Gisgone deposceretur neque tam celeriter et indigne periret, si pater comprimere vim odii maluisset. nomen Trabeae femininum nequem offendat, cogitandum est, id frequens in Romanorum historia esse. scimus L. Muraenam et C. Fimbriam, e Cicerone; Merulam, Flaminem Dialem, e Floro; ex eodem Calpurnium Flammam et Antonium Flammam, e Tacito; Tullium Lauream et Antonium Musam, e Plinio maiore; Musam alium, rhetorem, e M. Seneca; Merendas duos, Cornelium Dolabellam, Cornelium Scapulam, Aemilium Barbulam, Cornelium Arvinam, omnes e Fastis Consularibus. ne plures, ipsum Trabeae nomen exstat in celeberrimo poeta comico Trabea, cuius locos retulit M. Tullius l. 4 \[31,67\]. Tusc. et l. 2 \[13\] de Finib. Volcatius autem Sedigitus l. de Poetis et ex eo A. Gellius Noct. Attic. l. 15 c. 24 \[1\] Trabeam hunc inter Comicos Latinos octavum numerant.

VI\. Thomas Cornelius Annibali suo non filium, sed filiam affingit, Elisam; hac enim indigebat, ut amoribus locus esset deque nuptiis conficiendis agi posset. enimvero Elisae character est numeris omnibus absolutus eademque est Ariadne, quae sola filum universae Tragoediae praebet. memorabilis est illa Elisae vox, Annib. Actu I Scen. V.

*Miseratio, meis debita quottidie malis,*

*Vix ullum amori dat locum in suspiriis.*

Quod in ipsum Tragoediae auctorem non iniuria torqueas dicasque, amorem, qui per omnes illius poematis Scenas regnat, vix ullum relinquere miserationi locum. idque plurimis evenit ex earum Tragoediarum numero, quae in amoribus totae sunt, hosque dum consectantur, etiamsi magnos passus faciant, certe extra viam faciunt.

VII\. Carthaginienses omnino praeterire non placuit, duabus potissimum de causis: primum, quia ingratae civitatis iniuriae longe altius descendunt in spectatoris animum magisque misereri Annibalis cogunt, dum cernitur et auditur torvae gentis legatus, quam si de absentibus Poenis tantummodo narrarentur; deinde, quia nemo aptius redarguere Annibalis odium potuit et ostendere, id non patriae amorem esse, ut videri volebat Annibal, sed pervicaciam ab ipsa patria damnatam. curatum tamen est, ne Gisgonis haec reprehensio in spectatore favorem minueret adversus Annibalem, quandoquidem tantum de miseratione detrahitur, quantum de favore in Heroem amittitur.

VIII\. Singulare Tragoediae ornamentum est, si fundamentis historiae, quoad licet, in personarum nominibus, dictis factisque nitatur; quod iam olim ab Aristotele in Poetica, deinde a magno Petro Cornelio et nuper a felicissimo poeta tragico Antonio Clausio est animadversum. eo enim veri similiora fiunt omnia, et personarum imagines quam proxime ad naturam accedunt. quapropter ingenti studio non in Annibale tantum, sed in ceteris quoque Tragoediis meis elaboravi, ut veram singulorum effigiem, veras voces, veros eventus aut afferrem aut e propinquo aemularer. quod quoniam non cuivis lectori memoria ultro suppeditatura est, subiectis auctorum testimoniis ubique admonui; et molestiam in me suscipere non mediocrem, quam erudita voluptate lectorem carere malui.

IX\. Veritas, quae totum istius Tragoediae corpus animat, haec est: qui odio indulget, periculo se exponit. fabula generalis, ex Aristotelis in Poetica praescripto, veritatem hanc ita docet: fuit Heros bellicus insignis, qui gentem suae patriae infestam et noxiam armis persecutus est diu et feliciter, sed acerbe. odiis deinde progressus longius, cum eius patriam inter et hostem pax esset composita, ipse tamen hostilem animum non modo non exuit, verum etiam alia ex aliis in veterem illum, non iam patriae, sed suum hostem, machinari non destitit. inde gravia illi mala ac tandem exitium natum est. generali huic constitutioni fabulae, ut iubet Aristoteles, nomina propria et singulares circumstantias ex historia petii; sed iis ad finem Tragoediae recisis, veritatem primariam, quam toto poemate docueram, et fabulam generalem ultimis tribus versiculis ita conclusi:

*Ille imperator, terror Ausoniae unicus,*

*Quem nulla potuit dextera exitio dare,*

*Abreptus odio fata miseranda invenit.*

/main/

**Personae**

Annibal

Prusias rex Bithyniae

T. Quintius Flamininus Legatus Romanus

T. Flamininus Trabea Quintii ex sorore nepos

Gisgo Legatus Carthaginiensis

Aristo Tyrius, Annibali familiaris

Milites

Comites

Ephebi

\<Mars\>

\<Chorus variarum gentium, duce Bithyno\>

\<Genius Fortunae\>

\<Pharnaces\>

\<Mithridates\>

\<Tiridates\>

\<Bititius\>

*Scena figitur in arce Annibalis ad fluvium Libyssum,*

*haud procul Nicomedia.*

**Prologus**

Mars, Chorus variarum gentium, duce Bithyno, *deinde* Genius Fortunae

Mars Agnosco haec trophaea,

Dona olim mea.

His Annibalem meum ornavi,

His nomen heroi aeternum paravi.

\(5\) Sed vos quae causa huc evocat?

Bith. Annibalis salus nos congregat.

Adsumus Bithyni, Syri, Graeci, Itali,

Iberi, Celtae, Phoenices et Libyci:

Omnes Fortunam precamur

\(10\) Et pro Annibale Deos teque, Mars, obtestamur.

Mars Quid imminet novi periculi?

Bith. Romani minantur exuli.

*Ode*

I.

Succurre, Iupiter!

Quem ipse ad bella misisti,

\(15\) Cui ensem fatalem dedisti,

Ne cadat turpiter!

Ch. Amica Carthaginis, Iuno,

Quam multa hoc perdis in uno!

O domina!

\(20\) Ah, ducem adiuva!

II\.

O magne Hercules,

Quem aemulus noster sectatus

In Alpibus stetit armatus,

Ne ruat nostra spes!

\(25\) Ch. O Tyriae columen gentis

Tot vinclis te saepe stringentis,

Ah, turpia

Averte vincula!

III\.

Fortuna, respice!

\(30\) Te duce tot neces vitavit,

Aut hostes fefellit aut stravit:

Ne illum confice!

Ch. Tot millium inclytus victor

Parebit, cum iusserit lictor?

\(35\) Ah, opem fer,

Gradive lauriger!

Mars Miseret me Annibalis,

Summi et ducis et militis.

Sed Romanos an deseram?

\(40\) Meone Romulo Poenum praeferam?

Bith. Non, ut praeferas, petimus;

Satis est, si Annibal non oneratur compedibus.

Mars Vtinam ambo quiescant!

Vtinam fata iram utrorumque compescant!

*Ode*

I.

\(45\) Annibal, o mea lux!

Magne tot bellorum dux!

Sat est tandem bellis datum,

Pugnat pro Romanis fatum:

Pone tandem odia,

\(50\) Mitiora cogita.

II\.

Nimium o aspera

Romanorum pectora!

Non iam Cannas formidatis,

Non Saguntum vindicatis:

\(55\) Victor orbis popule,

Abstine ab exule.

III\.

Quo haec tendunt nimia

Vtrorumque odia?

Bella gerant galeati;

\(60\) Vos quo ruitis pacati?

Extinguatur belli fax,

Dum vos pridem iungit pax!

Bith. Nunquam Annibal odium exuet.

Mars Sed an Fortuna coeptis annuet?

\(65\) Ego veteri more sequor Fortunam,

Illam ducem respicio unam.

Ch. O Fortuna, rursum ave

Et periclitanti fave,

Magna rerum domina,

\(70\) Sortis omnis arbitra,

Ave!

Fave!

Gen. *superveniens*

Audite fatorum et Fortunae decreta!

Mars Romaene an Annibali laeta?

\(75\) Gen. Fortuna Annibali pridem amata

Et mille ab eo annulis pridem est desponsata.

Arrhae loco et ipsa promittit annulum,

Victura cum ipso supremum periculum.

Bith. O laetum auspicium!

\(80\) O beatum annulum!

Gen. Ego ille sum Fortunae Genius,

Missus olim ab Iove Annibali nuncius;

Qui iuvenem primus ad tela vocavi

Et ruinam Italiae nunciavi.

*Ode minor*

\(85\) Quos olim praedixeram caeli fragores

Et saevos Poenorum in Tibrim furores,

Tristia fulgura,

Rapida fulmina,

Vulnera,

\(90\) Funera,

Strages, ruinas,

Plagas divinas,

Eventus probavit

Et fidem firmavit.

\(95\) Eadem nunc fide ostendo futura

Et vos ac Annibalem libero cura.

Bith. Iam pectus metu sollicito caret.

Gen. Dicam, quid Fortuna, quid Iupiter paret.

*Ode*

I.

Rursus Annibal certabit,

\(100\) Actus ira vetere;

Rursus Roma repugnabit,

Non pacata foedere.

Poenus victor triumphabit

Et securus debellabit.

II\.

\(105\) Fractis te Quiritum minis

Cinget nova laurea,

Tutus conquiescet cinis

Plaga in Libyssina.

Nomen tuum perennabit,

\(110\) Nil hanc lucem maculabit.

III\.

Ch. Laeti plaudimus victori,

Celebramus lauream;

Palmam Romae domitori

Gratulamur ultimam.

\(115\) Poenus victor triumphabit

Et securus debellabit!

Mars Id si Iupiter et Fortuna statuit,

Amicus Annibali Mavors annuit.

**Actus primus**

**Scena prima**

Annibal, Aristo

Ann. Hic opperiri Quintii adventum placet.

\(120\) Suspensus animus haeret et fata aspera

Perferre suetus, impetum expectat novum,

Forsan supremum. Roma funesta imminet.

Arist. Imminuit illa saepe, funesta haud fuit.

Ann. Forsan erit hodie, Quintio diro duce.

\(125\) Infestiorem neminem in nostrum caput

Immittere sagax poterat Ausoniae furor.

Ego Flaminino consulem eripui patrem,

Thrasymena quando littora cruore imbui.

In Quintio uno me petunt hostes duo,

\(130\) Legatus atque filius vindex patris.

Arist. Video periclum! publicis in te ruunt

Odiis Quirites, iste privata adiicit.

Ann. Amate Aristo, tanta terrarum et sali

Emense mecum spatia, quam Carthagine,

\(135\) Quam cuncta mihi per regna servasti fidem,

Eam, hoc periclo pressus, et spero et peto.

Arist. Te propter, heros, patria carui Tyro;

Te per procellas, bella per, per tot fugas

Secutus usque, vita dum durat, sequar.

\(140\) Accedit hostis, alloqui solum petens.

**Scena secunda**

Annibal, Quintius, Quintii Comites

Quint. Vix urbe visa regia hesterno die,

Tuam hanc in arcem protinus verti gradum;

Secunda quippe ab rege tu cura es mihi.

Ann. Aliquando prima cura Romanis fui.

\(145\) Nunc exul et privatus an moveo Patres,

Bithynicae dum regiae vivo cliens?

Quint. Quocunque te transtulerit aut fatum aut fuga,

Idem ille ubique es, anima bellorum, Annibal.

Fortuna mutat res tuas, te non potest.

\(150\) Idem ardet animus, perpeti audax omnia,

Nihil refugiens arduum, metuens nihil,

Inter pericla firmus et praesens sibi;

Quem nec voluptas blanda nec fregit labor,

Vnam quietem qui solet et unum decus

\(155\) Admittere arma; cura cui princeps fuit,

Annibale ne quis aut eques prior aut pedes

Milesve duxve tenderet et idem fera

Primus cieret praelia atque idem ultimus

Excederet Mavortis absolvens opus.

\(160\) Dubium relinquis, maior an sis, cum favens

Fortuna tibi blanditur, an, cum te premit.

Ann. Orator es disertus et rostris potens.

Vnam adde laudem ceteris, primam omnium:

Annibalis odium iureiurando sacrum,

\(165\) Quo concitatus in Tibrim verti omnia;

Quaecunque narras, hoc mihi laudum est caput.

Quint. Olim id petebant tempora et constans fides

Amorque patriae. patriae spes ac opes

Debemus atque spiritum et famae decus.

\(170\) Non tu Quirites oderas, patriae pius

Sed serviebas; publicus Mars si flagrat,

Privata nulla causa collidit duces.

Pax ponit odiis terminum; quam nos sacram

Fide coluimus integra: Annibalem magis

\(175\) Amplexa pace est Roma supremum ducem

Quam patrias Carthaginis celsae domos.

Ann. Antiqua memoras. causa quae vocat huc nova?

Quint. Pacis amor idem. Prusias bello Eumenem

Prior lacessit, foederum iam non memor,

\(180\) Quae Pergamenos iunxerant Bithyniis.

Id Roma cultrix pacis indigne tulit

Socioque suadet Eumeni pacem sequi

Vestrumque eandem Prusiam amplecti cupit.

Ann. Augere palmas Prusias victor cupit,

\(185\) Cui Mars secundus moenia et turres domat.

Quint. Tres cepit urbes Prusias, dextra tua;

Idemque carum filium captum gemit,

Et Nicomedes Eumeni palmae loco est.

Ann. Quid Roma, cultrix pacis et regum arbitra,

\(190\) Suadere tentet, video; memorabo tamen,

Quid suadeat Quiritibus contra Annibal.

Vestri Senatus spiritus altos scio:

Est magna vobis indoles, non utilis.

Vtilius intra limites clausi Itali,

\(195\) Quam, Flaminine, praedicas, pacem colent,

Aliena nec certamina efficient sua.

Quint. Nostrum putamus, quidquid est sociis grave.

Ann. Sic totus orbis vester est. dixi satis.

Si rex quiescit, Annibal pacem probat;

\(200\) Sin arma profert longius, ferrum placet.

Quint. Te curia unum, castra te, classis, forum,

Bithynia omnis rexque te sequitur favens.

Consule saluti publicae, dum res sinit.

Aequa utriusque damna sunt: nato caret

\(205\) Regum alter, alter urbium amisit decus.

Si pertinaces Eumenis causae bonae

Adesse Romam cogitis, num se parem

Tanto Gradivi ponderi haec censet manus?

Ann. Hoc censeo unum, qua patent orbis plagae,

\(210\) Esse aut fuisse neminem aut unquam fore

Inimiciorem nomini Romae tuae;

Et me, Deorum numine, hoc fato satum,

Vt odia vestra persequar, dum sim cinis.

Hic noster animus; plura cum regi loquar.

\(215\) Quint. Romae memento.

Ann. plus satis. regem move.

*Abit.*

Quint. An saevientem protinus iuvat insequi?

Et praevenire \... sed quis huc tendit celer?

**Scena tertia**

Quintius, Aristo

Arist. Res nuncianda poscit Annibalem nova

Et Flamininum.

Quint. Prusias an me vocat?

(220)Arist. Properabit equidem Prusias; utque audio,

Arci propinquus, regia ex urbe advenit.

Sed Flaminini copiam fieri sibi

Nunc alius hospes nemini optatus petit.

Quint. Optatus hospes nemini? meque is petit?

\(225\) Arist. Vix ortus hodie Phoebus extulerat iubar,

Vix tu relicta Nicomedia viam

Nostram hanc ad arcem carpere institeras, Tite,

Cum moenia hospes Nicomediae subit,

Ex urbe missus Punica Gisgo tibi.

\(230\) Quint. Dum redeo, ducet Nicomediae moras.

Arist. Celerare fertur: Quintium ut nostra audiit

Subisse tecta, Nicomedia exiit

Nostramque ad arcem flexit actutum viam.

Quint. Ergo imparatum Gisgo et incautum opprimet?

\(235\) Abrumpere omnem iam decet propere moram.

Aliquis meorum huc, eia, mihi Trabeam vocet;

*Abit miles, qui accersat Trabeam*.

Ipsumque par est rursus Annibalem alloqui,

Ne Gisgo veniens impigre utrumque occupet.

Arist. Quidquid vereris, Annibal coram audiet.

**Scena quarta**

Quintius, Trabea

\(240\) Quint. Adesto, Trabea: dabitur Annibali loqui.

Trab. Dabiturne? laetus audio; et summum ducem

Hostemque nostrae gloriae summum ardeo

Videre pridem, neminem cui Mars parem,

Si Scipionem demimus, dedit aut dabit.

\(245\) Quint. Poenum videbis, more qui nostro tulit

Raptas secures consulum et fasces sacros.

Non tot secures tota nunc Roma obtinet,

Quot ille nostris cladibus fecit suas.

Trab. Cupidine viri gestio et totus flagro.

\(250\) Quint. Nullusne terror gaudio mixtus tuo est?

Trab. Trepidare quemquam Trabea, Romanum genus?

Quint. At Punici oris callidas artes cave:

Non mage timendus Annibal pugnat manu

Quam mente rerum fertili et laqueis vafris.

\(255\) Trab. Consilia, Quinti, me tua labantem erigent.

Avunculo confisus haud timeo virum.

Quint. Nescis pericla, quae tibi minantur, nepos.

Trab. Heu, quae pericla surgere ignaro canis?

Quint. Mox plura disces; hoc, nepos, moneo, cave.

\(260\) Amato Romam et gloriam et magnos avos,

Ne te ille capiat patriae eversor tuae,

Ad cuius in nos odia nil addi potest.

Trab. O Roma princeps urbium atque orbis caput!

O Flamininae stirpis ingentes avi,

\(265\) Adeste, vester ne quid indignum nepos

Concipiat animo, gloriam neve inquinet.

Tua quoque, Flaminine, me cura adiuvet.

Quint. Mihi deserendus, consules ipsus tibi.

Trab. Avuncule, pie avuncule, quid affers mali?

\(270\) Deserere tu me? quod meum haec meruit scelus?

Quint. Sic Roma statuit, resque me praesens iubet.

**Scena quinta**

Annibal, Quintius, Trabea

Ann. Quid Flamininus denuo aut Gisgo movet?

Quint. Quid Gisgo moveat, ipse non penetro satis.

At ego, priusquam Gisgo me secum avehat

(275)Regisque cogat petere me limen redux,

Nostri Senatus inclytum donum offero,

Animi fidelis pignus et vinclum novum,

Quo mutuus amor teque Romamque alliget.

Ann. Pretiosa spondes munera et plusquam inclyta,

\(280\) Quibus togatae gentis ad amorem trahar.

Quint. Nil munere isto carius poterat dari,

Nil maius aut nobilius.

Ann. attentum facis.

Quint. Trabeam Senatus mittit ac donat libens.

Trab. Avuncule \...

Quint. sile, dum moneo.

Ann. Trabeam mihi

\(285\) Populus Quiritum? vestis augustum genus,

Quod saepe vidi laetus et spolium tuli.

Quint. Errore lapsus nominis non me capis.

Hunc Roma Trabeam, quem vides, comitem viae,

Hunc Roma iuvenem nobilem donat tibi.

\(290\) Te trade, Trabea, munus Annibali novum.

Trab. Quae monstra, Quinti, loqueris? heu, sic me abiicis?

Ann. Praeclara species! iuvenis Annibalem movet.

Cum capta sint tot millia e vestris plagis,

Praestantiorem neminem vidi uspiam.

\(295\) In servitutem traditis tantam indolem?

Trab. Prius iste capulus sanguine rubebit meo,

Quam servitutem aut vincla cuiusquam feram.

Ann. Pulcre ferocit. unde tibi genus et domus?

Trab. Avunculum saluto legatum hunc Titum.

\(300\) Quint. Mea sorore natus adolescens hic est,

Flaminia puero Salapiae lucem dedit.

Ann. Flaminia mater est tibi, Quintii soror?

Tibi urbs Salapia patria? quis demum est pater?

Quint. Illustris, altus, inclytus pater, Annibal.

\(305\) Trab. O Dii Deaeque! quis mihi pater? Annibal?

Quint. Audite, pater et nate, quae series rei.

Dum tu Salapiae consides olim, Annibal,

Paulo ante finem Punico Marti datum,

Avus supererat noster et propior seni

\(310\) Et bella lentis febribus vetitus sequi.

Ann. Memini: Salapiam flamma fecisset rogum,

Tanto misertus nisi pepercissem viro,

In cuius aedes hospitem me ipse intuli.

Quint. Flaminia neptis moverat te plus avo.

\(315\) Illius amores, nuptias, thalamos breves,

Sobolem relictam longa celavit dies.

Vix clanculum tu duxeras nuptam novam,

Cum te repente cura bellorum abstulit

Carthaginemque compulit patriae metus.

\(320\) At partu in ipso fracta succubuit soror:

Avo stupenti Punicum fassa est patrem;

Certas reliquit abditi generis notas,

Quas hac repostas cistula mittunt Patres.

Rogum parentis, filii cunas avus

\(325\) Curavit, alta nocte secretum tegens.

Nunc bella, nunc exilia te Roma procul

Tenuere semper; cautus et lentus senex

Nullum nec hominem nec viam tutam satis

Ducebat esse; dum tibi fidit parum,

\(330\) Dum nesciente patria tentat nihil,

Vitae supremus denique accedit dies.

Clausurus oculos, protinus Roma advolo:

Ille ante mortem grande secretum docet.

Renunciare Patribus Romae iubet

\(335\) Et mihi paterni nominis tradit notas.

Ego ad Senatum refero; Conscriptis placet

Per me docere filii casus patrem

Statimque pignus reddere Annibali suum.

Ann. Arcana profers intima: an speras fidem?

\(340\) Quint. Iussu Senatus omnia haec spargo palam:

Haec cistula affert, quae tibi faciant fidem.

Ann. Exploro cuncta; natus hic si sit meus,

Nil munere isto carius poterat mihi,

Nil maius aut nobilius a vobis dari.

\(345\) Romana tamen exempla Scipiadae sequar,

Cui cum remisit filium Antiochus suum,

Gratus reposuit, quae tibi repono modo:

Accipio gratus filium; at moneo tamen,

Privata distant publicis, nec me impedit

\(350\) Amor paternus, iura ne patriae colam:

His filium meque immolem, si res ferat.

Privata dona, si tamen id exul queam,

Tam luculento muneri referam volens.

Quint. Hoc curia unum poscit, ut credas favens,

\(355\) Te Romae amari publice et amicum peti.

**Scena sexta**

Annibal, Trabea

Trab. Quae fata mihi servastis, o patrii Dii?

Ann. Hac cistula teguntur et fata et pater.

Agnosco gemmas Punicas, novi annulum;

Novi utriusque literas mixtas manu

\(360\) Et signa soli coniugi nota et mihi.

At quale charta haec altera indicium facit?

*Legit.*

'Flaminia moriens Annibali suo.

Annibal, o patria, patre o mihi carior ipso,

A me supremum pignus amoris habes.

\(365\) Communem natum Trabeam post fata relinquo:

In nato matrem fidus amansque cole.'

Flaminia scripsit, testis et cera et manus.

O cara quondam, cara nunc etiam mihi!

Tu post Imilces coniugis fatum asperum

\(370\) Amor alter atque suavior primo mihi,

Hoc dulce pignus mihi relinquebas thori?

Trab. O magne, formidande, praeclare Annibal,

Tuus ego natus? o Dii! ego natus tuus?

Ann. Flaminia cepit pectus Annibalis ferox

\(375\) Et ipsa capta est: patrii leti immemor,

Oblita Romae petiit Annibalis fidem.

Sed heu, voluptas perbrevis! perdit virum

Rapiente bello sponsa moxque ipsa interit.

O umbra amata, mox tuum didici rogum;

\(380\) Superstitem sed filium abdebant tui.

Nunc, care Trabea, nunc mihi te dant Dii.

In te, quod ipsa seminece poscit manu,

In te parentem diligam fidus tuam.

Illam his in oculis, illam in his video genis,

\(385\) Et bis novenos viva post annos mihi

In te videtur atque ab Elysio redux.

Age! quid moraris? patris amplexum occupa!

Trab. Repente natus videor; ac impos mei

Novum parentem cupio timeoque alloqui.

\(390\) Hoc vultu in uno bella quot video simul,

Trebiae ruinas, busta Thrasymeni lacus,

Cannas et umbras mille conspicio ducum.

Ann. Trabea, timesne bella, me genitus patre?

Trab. Non tela vereor, altius vulnus latet.

\(395\) Annibalis esse filium summum est decus;

Sed esse Romae filium summus dolor.

Si specto matrem, Roma veneranda est parens;

Si specto patrem, Roma damnanda est mihi.

O dura fata, quem mihi dedistis patrem?

\(400\) Ergone crimen imperat Trabeae polus?

Nam crimen est amare, quos odit pater;

Et crimen est odisse, quam patriam voco.

Quocunque mentem flecto, delinquo impius.

Ann. Imitare matrem: restitit amori diu

\(405\) Flaminia, tandem cessit et Romam procul

Eiecit animo, digna tum nostra manu.

Trab. O magne genitor, melius exemplum vocat.

Tibi abdicavit patriam mater suam,

Odiumque veteres expulit amores novum.

\(410\) Omitto matrem; te, pater, potius sequor.

Carthaginem tu patriam constans amas:

Me Romam amare patriam, o genitor, sine.

Ann. O nate, nondum dignus amplexu patris,

Aetate peccas; Roma quae sit, te latet.

\(415\) Trab. Quantum universos Annibal vincit duces,

Romana tantum ceteras urbes praeit.

Ann. Attende mecum, nate, quid Aristo ferat.

**Scena septima**

Annibal, Trabea, Aristo

Arist. Iam limen arcis Prusias nostrae attigit.

Ann. Comitare, fili; sisto te regi ocyus.

**Chorus I**

Pharnaces cum suis, *deinde* Mithridates, Princeps Tiridates, *tum* Bititius

\(420\) Pharn. Ergone pater veniam dat proditori?

Nec cogit impium Pharnacem mori?

Equidem utemur hac venia:

Vna mihi deest ad propositum taenia.

Diadema si posuerit Mithridates,

\(425\) Tum demum meas merebitur grates.

*Ode*

I.

Et patrem et regem irrideo te!

Pompeii tu victima iace,

In probris senesce et tace.

Me sola iam Roma invitat ad se;

\(430\) Hanc vince, si tuum me vis.

Nec rex es nec pater, si victor non sis.

Dum palmas amittis, irrideo te!

II\.

Nec ducem nec iudicem audio te!

Te nullus iam exterus pavet,

\(435\) Exercitus Pharnaci favet.

Pompeius hortatur et recipit me;

Infirma unius est vis.

Vel alter in Romam si Annibal sis,

Desertum a tuis non audio te!

III\.

\(440\) Parcentem, vocantem irrideo te!

I, regna ruinis involve!

I, odii poenas persolve!

Dum perdit te odium, erudit me.

In filio nulla est spes,

\(445\) Cum vitio patris eversae sunt res.

Et patrem et regem irrideo te!

O invisum Mithridatis adventum!

*Abit.*

Mith. Agnoscit filius crimen cruentum:

Abit, pudet Pharnacem.

\(450\) Bene est, patrem habebit facilem.

Veneram solaturus,

Ne iratus filio viderer aut durus.

Tirid. Quam metuo, pater,

Ne parum sincere resipuerit frater!

Bitit. *prodiens*

\(455\) Heu, rex! heu sortem asperam!

Heu fortunam Mithridatis miseram!

Mith. Non est miser animus,

Qui scit augeri tristibus.

Quas affers Fortunae minas?

\(460\) Bitit. Vltimas, rex, tuarum rerum ruinas.

*Ode minor*

Heu animos serviles!

Degenerem,

Ingratum Pharnacem!

Heu, rupit prodens fidem miles!

\(465\) Stant sociae

In castris aquilae.

Fugam, rex, heu; fugam cape!

Summum illis scelus rape!

Mith. Scelus nato et rebellibus rapiam

\(470\) Nec tamen fugam capiam.

*Ode*

I.

Mithridates vixit satis,

Sat est illustratus fatis,

Tot regnorum dominus,

Victor, victus, proditus.

\(475\) De me Roma triumphavit,

Ante quam me superavit;

Nunc triumphet ultimum,

Servum habet filium.

II\.

Per quos oras tot devici,

\(480\) Nunc me produnt inimici.

Roma quem non perdidit,

Is a suis pessumit.

Roma, iam catenas necte,

Illum Mithridatem plecte;

\(485\) Quem si vinctum duxeris,

Vere triumphaveris.

III\.

At non duces, urbs superba!

Frustra vincis, gens acerba!

Mei, mei iuris sum,

\(490\) Nondum fero dominum!

Odio antiquo plenum

Me servabit hoc venenum:

Fili, miles, popule,

Nondum triumphastis me!

\(495\) Bitit. Rex magne, quid paras?

Mith. Magnam victimam ad maiorum aras.

Romam adorarunt reges ceteri,

Solus ego servire non didici.

Tirid. Pater, fuga te servituti eripiet.

\(500\) Mith. Mors me omni periculo eximet.

Vos ad Pharnacem confugite,

Me mihi relinquite.

Sic perit, qui Asiam et Europam appetiit.

Hunc finem pertinax odium invenit.

**Actus secundus**

**Scena prima**

Prusias, Annibal

\(505\) Prus. Adesto solus. Annibalis opus est fide.

Quid Flamininus postulet, non te fugit.

Docere te quidem ipse cupiebam prior,

Sed occupavit Quintius et aures tuas

Obsedit ultro, forsan et fecit suas.

\(510\) Illustre munus flectere Annibalem queat,

Vt mitiora sentiens arma exuat.

Ann. Illustre, fateor, laudat hoc munus pater;

Sed nescit unquam amare donantem Annibal.

Non Roma vincet: Annibal maior patre est.

\(515\) Solus ego dudum me tuo obsequio dedi;

Geminare studium nunc licet iuncta fide,

Eruntque praesto nunc tibi Annibales duo.

Prus. Vtinam sit unus, Roma nec capiat virum!

Ann. Quid suspicaris, rex potens? sancta est fides.

\(520\) Prus. Te Roma amicum censet et donis capit,

Amat et amari digna, puto, visa est tibi.

Ann. Captat maligna pectus hoc, at non capit.

Non est amoris munus hoc, misit timor.

Rex magne, disce callidum Romae genus;

\(525\) Expertus ego sum duplicem populum nimis.

Dum bella magni nuper Antiochi iuvo,

Ephesina in urbe fraude me captant pari.

Legatus ad me Villius tendit frequens;

Laudat, timores eximit, amicam fore

\(530\) Et esse Romam callido spondet dolo.

Consilia fraudulenta, rex magne, an vides?

Dum Romam amicam Villii fingit dolus,

Suspicio timidum pulsat Antiochum gravis,

Labare nostra coeperit nequa fides.

\(535\) Prus. Vtine credam fraudibus Latios Patres?

Ann. Aperta quondam pectora gerebant diu.

At nunc reliquit degener proavum nepos,

Candorque Roma pristinus dudum exulat.

Sueti exprobrare Punicos nobis dolos,

\(540\) Rabiem lupinam Romuli vulpe induunt.

Suspectus illis Prusias atque Annibal:

Me Prusiae ergo obiicere suspectum volunt.

Prus. Si perseveras candidus, frustra volunt.

Ann. Odere Italici me Patres, Equites, Tribus;

\(545\) Execror Italicos ego Patres, Equites, Tribus.

Proinde pacem si cupis, me hinc eiice.

Si bella Romae fastui et sociis paras,

Me statue curae principem, auctorem, ducem.

Rex, ipse te frustraberis, nisi me vocas.

\(550\) Prus. Agnosco, amice, pectus odiorum ferax;

Docuere quatuor lustra bello uni data

Et busta quadringena versarum urbium,

Quas unus Italo victor ussisti solo.

Docuere regis nuper Antiochi Lares,

\(555\) Qui te, Deorum munus ut lapsum polo,

Cepere cupidi, bella dum Latio movent.

Ann. Idemque, rex verende, testantur Dii

Et patris umbra Amilcaris. manes sacri,

Vos audiistis odia iurantem effera,

\(560\) Altaria Deum quando tangebam puer

Testatus usque et usque me infestum fore.

Cynosura vitae haec, hoc sacramentum fuit;

Hoc, pace abacta, patria me odium extulit,

Hoc terduodecim milito iam annos duce,

\(565\) Hoc me carentem patria rapit exulem.

Si forte nostrae Prusias desit spei,

Hoc auspice ibo, maria perquiram et solum,

Vbicunque vires armaque et classes sciam,

Hostem superbo quaerere Capitolio.

\(570\) Genus Quirini! qualis ad Tiberim fui,

Talem Libyssi ripa praesentem videt:

Capitalis osor nutrio antiquas faces.

Civem vocabo, quisquis in Romam irruet.

Prus. Placet ardor animi. commoda dextram, Annibal,

\(575\) Consilia iunge, vincere ardentem doce.

Bithyniam num ducis Ausoniae parem?

Ann. Bithynia potens sufficit pridem Eumeni;

At sola Romae sentiet sese imparem.

Ne sola sit, iungamus alienas plagas.

\(580\) Ad signa multi convolant prompti tua.

Prus. Scio, quid potuerit ardor Annibalis sagax,

Qui bellicosas addidit gentes mihi

Regesque iunxit exteros lingua potens.

Ann. Iungamque plures. Asia Romanos pavet

\(585\) Oditque paene tota: non deerit manus

Amica nobis, signa quae cupiat sequi.

Prus. Sed ante cunctos Annibal caput est spei.

Antiqua taceo. quid mihi attuleris, scio,

Qui Pergamenos saepe consilio duces

\(590\) Terra marique fregeris victor sagax.

Iuvisset eadem dextera Antiochum quoque,

Livor superbus ni fefellisset virum;

Sic quoque superior Annibal vicit Rhodum.

At ille tua dum consilia stulte abnuit,

\(595\) Satiavit hostes praeda vel avarissimos.

Decreta Romae bella sunt! perge, Annibal,

Favere nobis; Quintius iam non movet.

Ann. Semper fidelem Prusiae addico manum.

Ne suspiceris, stabit hic ara illico,

\(600\) Ad quam supremos rite testabor Deos

Praesente te, praesente Romano duce.

Prus. Arbitria semper pronus Annibalis sequar.

*Accedere vult Trabea, sed rege conspecto redit, ad quem rex:*

Accede, quid vereris? accede ad patrem

Tantumque, Trabea, disce genitorem sequi.

**Scena secunda**

Annibal, Trabea

\(605\) Trab. Nondum osculari dexteram patris licet?

Nova tibi soboles flagrat impatiens morae.

Ann. Romane civis, dexterae tu isti osculum?

Cruore nonne Oenotrio plenam vides?

Trab. Genitor, amavi patriam, altricem piam,

\(610\) Terrarum amavi principem, matrem ducum,

Ignarus alti generis et tanti patris.

Ann. Amasse dicis? pergito, iam non amas?

Trab. Si simul amare Romam et Annibalem queo,

Amare pergam patriam, sed post patrem.

\(615\) Ann. Si simul amare Romam et Annibalem nequis,

Faciesne, quod Flaminia tua fecit parens?

Vt nostro amore digna porrigeret manum,

Oblita gentis et Quirinalis probri est.

Hunc, nate, digitus quem gerit, specta annulum:

\(620\) Hic opima caesi praeda Flaminii fuit;

Hanc servo stabilem gloriam et virus latens,

Quod Flamininus indidit casum timens,

Casus in omnes ego quoque remedium fero.

Hunc annulum Flaminia cernebat palam,

\(625\) Non respuens hoc annulo ornatam manum.

Qui victus est amore, nil aliud videt.

Trab. Id sentio ipse: victus ego tanti et viri

Et patris amore, video praeterea nihil;

Amare Romam desino, amplectens patrem.

\(630\) Ann. Sic, nate, sic iam patris amplexum pete,

Haeres paternae gloriae ac odii mei!

Trab. Sed Flaminino quid, pater, dici iubes?

Ann. Imitare dicta Quintii: vultu bono

Simulat amicum, caeca mens odium tegit.

\(635\) Sic vivere docet Roma, virtutum artifex.

Hanc sequere, fili: verba da fraudum fabro

Hostemque patris callidus lude et late.

Trab. Quid audio, pater? Quintius an hostis tibi?

Qui laudibus te cumulat et prensans colit?

\(640\) Ann. O anime simplex! Roma quam nota est parum!

Nempe ut coronis victimam ornamus neci,

Sic ille laudat, cadere quem stratum cupit.

At prensat ille? timeo, ne prenset nimis.

Trab. Si te Senatus odit et virus tegit,

\(645\) Cur tibi benignus filium reddi iubet?

Ann. Facit, quod olim docuit exemplo Annibal.

Etsi arva late cuncta populabar ferox,

Fabio peperci Maximo: intactos agros

Custode cinxi milite, avertens malum,

\(650\) Suspecta Romae ut fieret insontis fides.

His nunc vicissim me petit Roma artibus.

Blanditur atque donat, ut maculet fidem.

Vah! et magister gentis exosae fui.

Trab. Sed Flamininus nil nisi hic pacem petit.

\(655\) Ann. Et eius obicem maximum me scit satis.

Vel ergo de me, Roma quem solum timet,

Arcana Patrum iussa legatus tenet

Vel absque iussis ipse nos ultro premet,

Incensus ira pristina et patris nece,

\(660\) Levique volitans gloria nomen sibi

Perenne quaeret, Annibale demum obruto.

Trab. Orator autem Punicus quidnam movet?

Favetne, genitor, an tibi insidias struit?

Ann. Vt fert Aristo, Quintium solum petit.

\(665\) Mandata patriae quae ferat, penitus latet.

At mihi suboritur nescio quae lux spei.

Oraculum audi, nate, quod pridem polus

Mihi sciscitanti reddidit fatum docens.

Futura namque cum poposcissem Deos,

\(670\) Mihi sacerdos, caelitum afflatu tumens,

Haec verba fundit pectore accenso edita:

'Libyssa tellus corpus Annibalis teget.'

Trab. Oracla laeta! patriam tandem redux

Rursum videbit Annibal et annos senex

\(675\) Terrae in Libyssae littore supremos aget.

Dilecte genitor, patria, quid, si te vocet

Haecque ipsa nobis causa Gisgonem afferat?

Ann. Fortasse nostra exilia satiarunt Deos,

Fortasse noxam patria agnoscit suam,

\(680\) Fortasse honori consulit tandem suo,

Fortasse, quem perdiderit et civem et ducem,

Carendo didicit sponteque invitat domum.

Trab. O laeta spes, o tempus optandum mihi!

Hic ipse patri reddidit Trabeam dies,

\(685\) Qui gratulanti patriae reddet patrem.

Ann. Si numina datam liberant hodie fidem,

Gemma notandus est mihi praesens dies.

Promissa quod si differunt lenti Dii,

Tamen aliquando patriam cerno redux.

**Scena tertia**

Annibal, Trabea, Quintius

\(690\) Quint. Gaudet parente natus et nato pater,

Certumque certae gaudium efficiunt notae.

Ann. Agnosco, Flaminine, quem Roma obtulit:

Est natus estque dignus et similis patri.

Quint. Amor utriusque me iubet utrumque alloqui,

\(695\) Ne vestra turbet gaudia procella imminens.

Ann. Vnde haec procella?

Quint. turbinem Gisgo excitat.

Praefatus ille foedera Quiritum et sua,

Carthaginis Romaeque mihi iussa indicat,

Quibus imperatur, Trabea ne videat patrem,

\(700\) Carthaginis sed littus et muros petat.

Ann. Hoc Gisgo poscit? Roma Poenusque hoc iubet?

Quint. Vidi ipse utrasque literas, laetus tamen,

Quod praevenire contigit tantum malum;

Nec praemonere distuli sortis minas.

\(705\) Trab. O spes inanes, o fides fallax poli!

Qua luce primum intueor, amitto patrem.

Ann. Quid, nate, quereris? Quintio grates age.

En, quanta nostri cura stimulavit virum!

Romane, solers Annibal non fallitur.

\(710\) Sat nos Aristo docuit, o fraudum artifex.

Gisgonem adesse nunciat Aristo tibi,

Mox tu vocatum filium tradis mihi,

'Ne Gisgo veniens impigre utrumque occupet.'

Condicta vobis omnia et iuncti doli.

\(715\) Iam, Flaminine, iam tibi credo favens

'Me Romae amari publice et amicum coli',

Dum me meumque filium prodit simul

Illumque mihi dat et rapit eodem die.

Carthaginem latebat arcanum hoc meum,

\(720\) Nisi vestra patriam Roma docuisset meam

Pridemque misso nuncio ad Libyae sinus

Quaesisset hostes, filio et patri, novos;

Dextra mihi dedit filium, laeva eripit.

Quint. Amor parentem turbat et praeceps dolor:

\(725\) Ignosco utrique. tu patrem placa, nepos.

Ann. Discede, fili: raptor, en, Gisgo imminet.

Trab. Causam tuere filii prima hac die.

**Scena quarta**

Annibal, Gisgo cum Asseclis, Aristo

Gisg. Salvere per me patria Annibalem iubet

Et gratulatur filium patri novum.

\(730\) Annus reducit tempus augusti sacri,

Quo victimam Diis patriis urna expetit.

Cum ducta sors est proxima in mensem alterum,

Trabeam vocarunt filium Annibalis Dii.

Hanc ergo per me victimam poscunt Patres,

\(735\) Dum publica urbis cogit invitos salus.

Ann. Ego gratulantem patriam et sacrum et Deos

Admiror aeque; nam nec apparet satis,

Immania bonis sacra cur placeant Diis,

Nec, gratulari quo mihi pacto queat

\(740\) Longinqua patria filium, acceptum hac die.

Gisg. Audita res Carthagine est menses duos.

Ann. O Roma! fallax Roma! crudelem dolum!

Hosti ante prodis filium, quam das mihi?

Gisg. Patrium Senatum civis anne hostem vocat?

\(745\) Ann. Veneror Senatum, patriam fidus colo

Et minus amantem plus tamen luce hac amo.

Sed hostis Hanno est: illius fraudes latent.

Gisg. En literarum publicam et certam fidem.

Ann. Video sigillum, publicas video notas;

\(750\) Sed Hanno fraude subdola induxit Patres.

Gisg. Hannonis odia non tibi tantum nocent,

Quantum ipse durus tibi tuis odiis noces.

Amare Romam disce nec quidquam lues.

Illius odium patria extorrem facit;

\(755\) Nec illa natum proderet nobis tuum,

Si pertinaces spiritus tu frangeres.

Ann. Amare Romam? patriae nostrae aemulam?

Iurata postquam tamdiu bella intuli?

Gentem superbam et improbam amplecti iubes?

\(760\) Quae facere cuncta tendit arbitrii sui?

Quae bella, pacem, foedera, tributa imperat?

Quae limites dat gentibus sola omnibus

Nullosque servat? quae nihil tutum sinit,

Nisi quod feroci vindices dextra tibi?

\(765\) Cui orbis est angustus et pelagus breve?

Vos iuro, Cannae, vulnus Ausoniae ultimum!

Teque, Zama, iuro patriae tumulum meae!

Non finiam iras ante nec pacem colam,

Quam Roma vel Carthago sit nudum solum

\(770\) Superstitemque pulverem spargant Noti.

Gisg. Cum patria iubet, cladibus Romam obrue;

Tum maria sulca, trans Pyrenaeos feri,

Alpes aceto rumpe, Bellonae faces

Iacta per omnes insulas, terras, freta.

\(775\) Cum patria iubet, publico servi otio,

Pacem iubenti civis ausculta bonus.

Cum patria enses imperat, scelus est quies;

Cum patria pacem praecipit, bellum est scelus.

Gloriola fallit, fallit aemulatio;

\(780\) Non fallitur, qui patriae morem gerit.

Ann. Patrisne causa an filii huc missus venis?

Gisg. Suadere fas est alteri, posco alterum.

Ann. Fecisti utrumque libere; neutrum audio.

Carthago iubeat, obsequar iussis ego;

\(785\) In filium nil iuris est. nostros lares

Non vidit unquam, natus alieno in solo.

Meus est suusque nec forum Tyrium pavet.

Gisg. Tuus est: venire filium genitor iube.

Ann. Si victimas eligere Sidoniis placet,

\(790\) Non ego morabor; eligant sane domi,

Non exteras, non Italas, non liberas.

Tuum est referre dicta, responsum dedi.

Gisg. Fortassis aliud mollius reddes dein.

**Scena quinta**

Annibal, Aristo

Arist. Heu, quae pericla filium et patrem manent!

\(795\) Romanus isti, Sidonius illi imminet.

Ann. Vtrique, dic, Romanus; hic auctor mali.

Nati periclum me movet plusquam meum;

Excelsus animus carior vita mihi est,

Vivent in illo post patrem curae patris.

\(800\) Arist. O ut astra adulto destinent Cannas novas!

Ann. Heu, fata iuvenis! esse vix coepit meus,

Cum sentit eadem damna premiturque innocens.

Sed impedita multa consilium expedit.

In rege spes est. quo mage huic animum probem,

\(805\) Fac, ara surgat, sacra Didoni meae

Beloque generis principi et, Iuno, tibi:

Carthaginis spes maxima, o Iuno, fave,

Troiae reliquias ut tuo exemplo premam!

**Actus tertius**

**Scena prima**

Prusias, Annibal

Prus. Consilia laudo, laudo prudentem fidem.

\(810\) Ann. Nisi Nicomedes Eumeni eripitur brevi,

Secura non est principis tanti salus.

A Flaminino ducitur rex, quo placet;

Senatus illi maior est Diis et Iove.

Si Nicomedem iubeat is mitti sibi,

\(815\) Romana vincla non reversurum prement.

Prus. Ergo, ut monebas, rectius fiet nihil,

Quam si recipiam filium obsidibus datis.

Ann. Sitiens honoris Eumenes ultro annuet.

Prus. Quem vero procerum tam mihi fidum autumas,

\(820\) Vt liberos periculo pro me offerat?

Ann. Rex, optimates extero non sat patent.

At si mea fides, si tibi studium placet,

Est mihi repertus natus hac ipsa die:

Is Nicomedem servet hac ipsa die.

\(825\) Prus. Vix bene receptum filium et sero datum,

Motus aliena sobole, dimittet parens?

Alienus, hospes, natus Annibalis, volet

Discrimini se obiicere, vix visus mihi?

Ann. Sibi gratulatur Annibal tantum decus,

\(830\) Et gratulans id natus excipiet meus,

Praeferre solum quem tot indigenis voles.

Prus. Sed Nicomedi quae minabaris modo,

Romana vincla non magis nato times?

Ann. Non timeo: captum quidlibet victor iubet,

\(835\) At liber obses Trabea nil metuit grave.

Novi Quirites: gloriae laudem ambiunt

Nec iura sacra gentium laedi sinant.

Prus. Concedis igitur obsidem carum, Annibal?

Ann. Dixi, beari censeo nati caput.

\(840\) Prus. O fide nimium Prusiae, o care Annibal!

Accede, amicum pectus amplectar, sine!

Sed filium non adimit heroi polus.

En literas, quas Eumenes ad me novas!

His Nicomedem liberum et nostrum iubet

\(845\) Redire sponte, nulla lex porro additur;

Cras Nicomedem in finibus nostris fore.

Ann. O spe superior comitas! maior fide!

Prus. Romana se consilia commemorat sequi

Et Scipionis more sese uti monet

\(850\) Animumque paci deditum oblique docet.

Ann. Rex magne, quam me recreat princeps redux,

Tam timeo, nequis lateat in dono dolus.

Expertus, etiam dona Dardanidum horreo.

Consilia sunt Romana: quid statuas, vide.

\(855\) Mihi quoque reddunt filium et produnt simul

Ac innocentem perfidi tradunt neci.

Prus. Horresco, amice! quis necem Trabeae struit?

Ann. Interroga, rex, Quintium; en, praesens subit.

**Scena secunda**

Prusias, Quintius

Quint. Rex, gratulatum venio, dum natus redux

\(860\) Bithyniam solatio et patrem replet.

Iussu Senatus Eumeni hoc auctor fui,

Generosus esse ut Prusiae vellet bono.

Iussu Senatus, rex, et a te nunc peto,

Generosus esse ut audeas Romae bono.

\(865\) Prus. Quid Roma poscit?

Quint. ne velis hostem suum

In regno habere et regia adque ipsum latus.

Fax iurgiorum, litis aeternae sator,

Tecum moratur Annibal, Romam premens.

Hunc curia virum nostra sibi dedi petit.

\(870\) Prus. Hoc vestra poscit curia? et honorat virum

Colitque donis, filium sponte offerens?

Quint. Superare dono hoc Roma sperabat virum.

Hunc experiri iussus extremum arietem,

Cum perseveret usque minitari ferox,

\(875\) Suprema Patrum iussa iam cogor sequi

Petoque rursum noxium dedi caput.

Prus. Quo iure vester munus hoc populus cupit?

Quint. Tyriis petitam Roma cum pacem daret,

Haec scripta lex est, bella ne fas sit geri

\(880\) Quacunque posthac parte terrarum aut freti,

Nisi urbs Quiritum conscia id fieri probet.

Pacta haec per omnes Annibal violat plagas:

Illius opera Graeciam trans et mare

In nos Philippi densa surrexit phalanx.

\(885\) Illius opera exarsit Antiochus potens

Et arma cepit, nactus Annibalem ducem.

Illius opera tu quoque in bellum ruis,

Nunquam hostis ante, foederum vinclo Eumeni

Coniunctus olim, rupta quae Poenus cupit.

\(890\) Vir eloquens et laureis pridem gravis

Totoque Marte plenus, armatus dolis,

Quaecunque regna noxio tetigit pede,

Sequuntur arma, miles accensus fremit,

Haustus medullis Annibal stimulat viros.

\(895\) Vbique sanctam foederum scindit fidem,

Turbator orbis nec quieturum caput,

Nisi cuncta miscens mole bellorum implicet.

Prus. O Flaminine! Prusiam quid tu petis?

O sancte Mavors! sic tuum Annibalem premis.

\(900\) Tua Roma vinclis dexteram stringi cupit,

Romae tremendam dexteram, fulmen tuum,

Quae stagna et amnes, littora et campi aequora

Toties cruore nobili implevit ducum!

Hanc hostibus nunc Prusias dedet manum?

\(905\) Quint. Quantum petamus te virum, non me fugit.

Confiteor ultro, non Alexandro minor

Magnus videtur Annibal; verum hoc magis

Est submovendus, quo potest metui magis.

Prus. Si Roma votis Prusiae flecti potest,

\(910\) Si precibus ullis, rex, precor teque obsecro,

Concede, quem deposcis, et dona mihi.

O hospitalis Iupiter! vosque, o Dii,

Quos populus omnis Romaque in primis colit!

Praesentibus, videntibus vobis ego

\(915\) Prodam scelestus hospitem spreta fide?

Hac dextera, quae pignus hospitii fuit,

Hac dextera nunc hostibus tradam impius,

Quem modo fovebam pectori appressum meo?

Quae probra de me fama, quae de te canet,

\(920\) O Flaminine, deque Romano ambitu?

Quint. Nullam mereri perfidum dicet fidem.

Qui iura violat, iura non speret sua.

Fatale caput et proditae pacis reum,

Praeterita damnant et futurorum timor.

\(925\) Prus. Quis te lacessit tempore alieno timor?

Quid possit in vos exul, incerti laris,

Privatus, exspes, pauper, invisus suis?

Crudelitatem Quintii et Romae et meam

Seri nepotes arguent, magno duci

\(930\) Si nunc nocemus, ille cum iam non nocet.

Quint. Exspes egensque exulque, consilio nocet;

Dum vivit ignis, quaerit alimenta et rogos.

Prus. Deliberanti perbrevem mihi da moram,

An laedere urbem, prodere an malim hospitem.

**Scena tertia**

Annibal, Trabea, Aristo

\(935\) Trab. Pater, recedit Prusias, frustra adsumus.

Ann. Heu, nate! amice! verba quid regis petunt?

Cum Flaminino solus! et trepidus fugit!

Vultuque dubio turbidus secum expedit,

'An laedere urbem praestet an prodi hospitem?'

\(940\) Arist. Quid quaeris, heros? filium Tyriis dedit;

Te saeva Roma flagitat donum sibi.

Trab. Verende genitor, hospitem me sors petit.

Arist. Carthago te, mi Trabea, non Roma evocat.

At Flamininus hospitem petit alterum:

\(945\) Is si negetur, laeditur Romae furor.

O vere vates Annibal, 'Roma imminet!'

Ann. O urbs cruenta, dira, inexpugnabilis!

Tam tibi propinquus, moenia attingens manu,

Heu, cur peperci improvidus? cur distuli?

\(950\) Cur me una tenuit, una post Cannas dies?

Qui viceram, victoria uti nescii!

Non omnia uni nempe donastis, Dii.

O si irruissem! moenia aequassem solo!

O si ense cives, tecta delessem rogo

\(955\) Et, quos rogarent, non reliquissem Deos!

Fortuna toties o meis coeptis favens,

Cur eruendae - ah! -, cur mihi Romae improbae

Nunc dura mentem, nunc potestatem negas?

Trab. Trepido periclo patris, heu, plusquam meo!

\(960\) Tantumne captus Prusias crimen paret?

Ann. Mi nate, regum saepe cognovi fidem,

Quam vertit aura, quaelibet et aufert dies.

Mollis levisque Prusias semper tremit;

Nunc domina terret Roma, nunc laurus placet.

\(965\) Nunc, Nicomede reddito, agnosco satis,

Quid Roma captet quaeque sint rerum vices.

**Scena quarta**

Prusias, Annibal, Trabea, Aristo

Prus. Quid Roma quaerat quaeque sint rerum vices,

Docebo Trabeam. Quintium siste, Annibal:

Deliberatum quid mihi sit, ambo audiant.

\(970\) Meos, Aristo, quotquot huc duxi, voca.

Ann. Adduco, rex, quem praecipis, cladem intuens.

Memento, nate, patris exemplum sequi!

**Scena quinta**

Prusias, Trabea

Prus. Nostine, Trabea, quae mihi de te Annibal

Promissa magna, mira, metuenda annuit?

\(975\) Trab. Rex magne, novi: regium affatum ambii,

Amore Nicomedis et regis flagrans.

Pro principe meum sponte devoveo caput.

Prus. Vacat periclo filii nostri caput.

Trab. Scio; sed revincto grata libertas deest,

\(980\) Monuitque genitor non sibi probari moras.

Hoc Trabea poscit, regium ut natum iuvet;

Da munus hoc meque Eumeni mitte obsidem.

Gratum est levare filium tanti patris,

Qui tam benignus sublevat patrem meum.

\(985\) Prus. Mi Trabea, non me filii terret salus;

Cari pericla proxima Annibalis movent.

Generose iuvenis, poscitur Romam Annibal;

Dic, utra potius sors tibi, fili, placet:

Pro Nicomede ut obsidem dedam Eumeni

\(990\) An pro parente destinem Romae foro?

Trab. Heu, optio! rex! Annibal pro me eligat:

Me iudicare terror et luctus vetant.

O Roma! eodem, quo patri me das, die

Mihi parentem tollis? et per avunculum?

\(995\) Rex magne, quid Bithyniam Ausonii iubent?

An iura cunctis regibus Latium dabit?

Prus. Non Roma iussit, petiit; at petiit minax.

Audetne mitti Trabea genitoris loco?

Nam Nicomedes salvus est et cras meus.

\(1000\) Trab. Si Nicomedes tutus est, mitte, obsecro,

Me mitte Romam! spiritum impendam patri!

**Scena sexta**

Prusias, Annibal, Quintius, Trabea, Aristo, Asseclae regii

Ann. Nunc tota gens Bithynica orbisque audiat,

Quam Roma, in omnes candida, Annibalem suum

Amore foveat publico et amicum colat.

\(1005\) Prus. Deliberatum est. quod petit Roma, obtinet,

Nisi Flamininus obsidem patris loco

Trabeam revehere malit ardentem sequi.

Trab. Pro patre vincla provoco, exilium, necem!

Quint. Si Trabea nobis esse potuisset satis,

\(1010\) Noster erat olim; solus est votum pater.

Prus. Meretur odia Martiae Romae Annibal,

Qui tanta vobis damna cladesque intulit.

Ille unus amplas edomuit Hispanias.

Gentes in omnes ex Saguntino rogo

\(1015\) Disiecit ille flebilis belli faces.

Quacunque signa movit, infesta intulit,

Nec ulla gens omissa nisi victa et pavens.

Si consulares Roma, praetores, duces,

Si consules conscripserit, quotquot fuga

\(1020\) Aut nece notavit Poenus, annales leget

Et seculorum gesta credet, non viri.

Inauspicate Rhodane, Clastidium iacens,

Venusia, Thrasymene, Trebia, Herdonia

Vosque Alliensi infamiae Cannae pares,

\(1025\) Vos ultionem poscitis et iras graves.

Quint. Non ista querimur; poscere Annibalem iubent

Recisa pacis sanctitas, leges, Dii.

Quae tu disertus damna retulisti et probra,

Satis ulta Roma est. Nola, Beneventum, Croton

\(1030\) Hispaniaeque et regna Trinacriae sciunt.

Cannis Metaurus par fuit, maior Zama.

Prus. Quaecunque stimulat causa vos, ego obsequor.

Cum Flaminino naviget Romam Annibal.

Trab. Rex! genitor!

Prus. actum est: naviget, dixi, Annibal.

\(1035\) Ann. Rex magne! gravius tota nil vita obtulit,

Vexata quamquam gravibus ac multis malis;

Sed te coactum video nec quidquam queror.

Quae plurima tibi debeo, gratus palam

Agnosco, fateor, praedico; et grates tibi,

\(1040\) Munifice semper hospes, exsolvo memor.

Tu regio me pauperem tecto excipis,

Arcana pandis exuli et totum sinum,

Aequas proceribus advenam, cumulas bonis,

Me copiarum praeficis parti optimae,

\(1045\) Haec ipsa donas moenia et latos agros,

Quodque antepono ceteris donis, amas.

Hoc ultimum, rex, usque mihi serves, precor,

Amesque porro; reliqua restituo omnia:

Haec tecta et arcem reddo ponoque inclytum

\(1050\) Ducis supremi munus et iura addita.

Commendo tantum filium, orbandum patre,

Quem vix adeptus vidit, ut fleret diu.

Trab. Eheu!

Prus. timere parcite: ero Trabeae pater.

Sed reddere arcem, ponere aut nomen ducis

\(1055\) Cur properat heros Annibal? non id sinam.

Nil detraho; addo quin tibi nomen novum.

Consulta nostra, ut video, vos omnes latent.

Vt vult Senatus, naviget Romam Annibal;

Sed nulla tanto vincula parentur viro:

\(1060\) Non deditus, non captus aut abeat reus.

Legatus esto noster ad Latios Patres.

Sic, Flaminine, rite deduces virum;

Sic videat urbem maximam, haud illa minor.

Ann. Favore, rex, nil tale sperantem obruis.

\(1065\) Quint. Quam gratus urbi veniat orator, patet.

Prus. Caput expetitum mitto, quo possum modo.

Nam dedere nefas hospitem, insontem, probum.

Quid laesa memoras foedera? an pacem Annibal

Composuit unquam? patria eiectus sua

\(1070\) Erravit ante, Roma quam pacem daret.

Carthago iunxit foedera; et fida impleat.

Nil iuris est in exulem: civis domi

Ni pacta servet, criminis poenas luat.

Ann. Me Flamininus gaudio cumulat novo:

\(1075\) Romae timetur Annibal; fruor hoc metu.

Quint. Fortassis alio nos quoque fruemur metu.

Trab. O regis amor! o hilaris ex moesto dies!

Ann. O Trabea! Iuno fata convertit potens.

**Actus quartus**

**Scena prima**

Prusias, Annibal

Ann. Nil fingo, rex: timore perculsus gravi

\(1080\) Iustoque, supplex deprecor munus novum.

Prus. Non iure sancto gentium es tutus satis?

Violare iusta Roma legatum audeat?

Ann. Quae iura laedens gentium petit hospitem,

Cur timeat eadem iura, legatum opprimens?

\(1085\) Temerata si me foedera accusant reum,

An esse Romae desinam tandem reus?

Tituline deerunt, quos coloratos habent,

Quidquid ubicunque placuit, in promptu Patres?

Tanto petitum tempore et per tot dolos,

\(1090\) Cum iam tenebunt traditam caveae feram,

An lenti omittent? sponte laxabunt plagas?

Si subeo Romam, nemo iam captum iuvat.

Prus. Non diffitebor nec tuos carpam metus.

Periculosae munus est plenum aleae.

\(1095\) Praesente me si Quintius iactat minas,

Trans vasta marium spatia quid fiet domi?

Adhuc cicatrix cruda plagarum admonet,

Et annulorum perditi modii dolent.

Remitto munus arduum, care Annibal.

\(1100\) Consilia sed quae capere me par est nova?

Ann. Odisse Romam si queas hostis, sat est.

Prus. Sed arma si Romanus adversa inferat?

Ann. Quid aliud opto? valida tibi manus est domi;

Socii potentes, si vocas, prompti annuunt.

\(1105\) Prus. Tam varia membra, dissona et discors manus,

Quos exitus certaminum spondent mihi?

Ann. Quos exitus Mars Punicus mihi reddidit:

Duxi feroces Libyas et Poenum trucem,

Celtas, Iberos, Italos, Graecos leves.

\(1110\) Sed unus omnes spiritus in hostem tulit;

Nec Roma vicit, sed Senatus Punicus,

Furentis in me incensus invidiae face.

Prus. Fateor timorem: dux placet belli Annibal,

Romanus hostis displicet et animum movet.

Ann. Rex magne, nutas.

\(1115\) Prus. inter utrumque haereo.

Tu Flamininum dedoce et causas refer,

Quae terram adire Romulam te non sinunt.

Ann. Referam diserte. tu cave fidas, precor:

Fallace vultu orator insidias tegit.

**Scena secunda**

Prusias, Gisgo

\(1120\) Gisg. Imploro magni regis auxilium potens,

Ne sors reverti hinc irritum cogat domum.

Carthago mitti filium Annibalis iubet;

Contemnit ille patriae legem ferox.

Averte, regum aequissime, hoc tantum probrum,

\(1125\) Ne fama vulget imparem Carthaginem

Cessisse civi spretam et illusam suo.

Prus. Adesse si Carthagini iustus queam,

Non deero unquam; verum inauditus nequit

Crescenti ad alta sobole privari Annibal.

\(1130\) Satis superque Roma miserandum premit;

Num patria etiam iunget infensas minas?

Gisg. Medela facilis obstruet fontem mali:

Odisse Romam desinat, paci obsequens.

Prus. Ideone vestris meritus est odiis peti,

\(1135\) Tutela quondam patriae et summum decus?

Gisg. Fontem malorum dic et aerumnae caput,

Cuius temeritas sola nos cladi obtulit

Damnisque mersit per Saguntinum scelus.

Incendii auctor unus, iniussu Patrum,

\(1140\) Perdidit Italiam, perdidit nostrum genus.

Prus. Sic civitatis principem laudas tuae?

Ingrate popule, bella iussisti geri;

Tot lustra pugnans paene fregisti ducem,

Consilia, pugnas, foedera probasti omnia,

\(1145\) Lauros tulisti mille, maiores fide;

Nunc praemium rependitur dignum viro,

Maledicta, probra, exilia demumque orbitas.

Exilia vester mutat exiliis parens,

Dumque exterorum regna fugientem ambiunt

\(1150\) Laresque pandunt et sinum vestro duci,

Vos odia nondum vetera satiastis truces.

**Scena tertia**

Prusias, Gisgo, Annibal

Ann. Audivit acta Quintius.

Prus. plura audiet.

Minus Quirites damno quam cives tuos,

Qui tanta meritum praemia eiiciunt solo

\(1155\) Teque cumulare clade non cessant nova.

Ann. Seu immerentem patria seu damnat reum,

Non damno patriam, non meos cives ego.

Me coluit illa laurea et praeda inclytum;

Nunc odit eadem debitum fato exulem.

\(1160\) Ego parentem nunc quoque fidelis colo

Amoque natus integer. quamvis egens

Exulque cunctas erro circumiens plagas,

Tamen una pectus cura sollicitat meum,

Totum ut per orbem vindices quaeram manus,

\(1165\) Quae patriae hostes Italos poena obruant.

Prus. O magna virtus! summa o herois fides!

Ann. Quae damna patior, sentio; at pridem fero.

Carthago quae fert damna, me semper movent;

Huius misereor! huius illacrymor malis!

\(1170\) Regina servit fastui Quiritium!

Prus. Dominam potentem gentibus dederunt Dii.

Excutere o utinam Romulum liceat iugum!

Carthaginem non negligo, Gisgo, tuam;

Nunc Flamininum petere res praesens iubet.

**Scena quarta**

Annibal, Trabea

\(1175\) Ann. Tandem revisit filius amatus patrem.

Trab. O care genitor, quo loco res sunt tuae?

Nam scire nolo, quo loco res sint meae.

Ann. Tu vive, fili; vive: nam genitor perit.

Trab. Avertat almus Iupiter!

Ann. venit dies.

\(1180\) Mitte hunc dolorem! si pereo digne, sat est.

Nunc Flamininum Prusias timidus petit,

Blandisque verbis captus et fractus minis

Paci Quiritum donat Annibalis caput.

Novi trementem Prusiam, instabilem scio.

\(1185\) Sed si perire sors iubet, fatum sequor.

Recte perit, mi nate, qui digne perit.

Tu quoque memento, si vocat fatum asperum,

Praeferre vitae ignobili insignem necem.

Trab. Memor parentis usque, virtutis memor,

\(1190\) Erectus atque liber aut vivam aut cadam.

Sed, care genitor, quid tibi superest spei?

Ann. Mi nate, spera! fata prospexi omnia:

Periclitanti tabula mihi nondum deest.

Tu, Trabea, quisquis casus impendet dehinc,

\(1195\) Hanc respice aram et nostra per vestigia

Patrios in ausus surge! quod Amilcar mihi,

Id ipsum ego hodie tibi sacramentum impero.

Odium perenne et arma tueatur nepos;

Sive arma deerunt, exul ac opibus carens

\(1200\) Bellabis animo, semper exosus Tibrim.

Trab. Vtinam coire pacta vos inter queant!

Vtinam Quirites teque complecti simul

Liceat gementi filio! at iam non licet.

Odium meretur illa, quae patriam patris

\(1205\) Evertit una teque latitantem procul

In angulo orbis degere quietum haud sinit.

Parens amate, filium quae nunc movent,

Olim movebunt posteros; illi arbitri

Tibi ingemiscent, tanta qui tantus feras.

\(1210\) Ann. Me semper odit Roma, par refero pari.

Certantium ira viribus maior fuit.

Quoties poposcit illa sibi dedi hoc caput!

Nunc me Sagunto, nunc semel et iterum domi,

Nunc a Syriaco rege et a Bithynio,

\(1215\) Vbicunque dego, me sibi tradi iubent.

Pax patriae est concessa, mihi bellum manet,

Immane, dirum, aeternum, inexpiabile.

Trab. Sed Roma quam te nunc metuit, olim colet

Et poenitebit patriam eiecti ducis;

\(1220\) Vtrimque cernent posteri effigiem tui.

Ann. Vt fama seris laudibus utrumque augeat,

Age, sequere patrem; iureiurando fidem

Maioribus, mihi atque Iunoni obliga.

Aeterna promitte odia, terraque et mari;

\(1225\) Dum vita stabit, arma in Ausoniam move.

Promissa patri fidus implevi meo,

Tu paria sponde parque promissa effice.

Trab. O alma Iuno, summa Troiugenum aemula!

Bele atque Elisa, generis auctores mei!

\(1230\) Tu, sancte genitor, digne Semideum choro!

Audite, quae promitto iuroque Trabea!

Hic ensis haecque dextera et mens haec mea

Omnisque vita pugnet in Romam impiam.

Devoveo caput hoc; quodlibet letum prius

\(1235\) Alacer subibo, laesa quam titubet fides.

Ann. Sic mihi probaris, nate, si vitam prius

Quam iusta ponas odia Latialis soli.

**Scena quinta**

Annibal, Trabea, Aristo

Arist. Cohors parata nutui, laudat dolum.

Tuo periclo fida succurret manus,

\(1240\) Ardens vibrare tela pro caro duce.

Trab. Quid machinaris, genitor?

Ann. ausculta omnia.

Arist. Romana cuncti pila, Romanas gerunt

Galeas et enses, ut tua voluntas tulit.

Ad limen arcis agmen expectat silens.

\(1245\) Romana quivis arma tam scite gerit,

Vt fallere ipsum Quintium posset dolus.

Trab. Tuam cohortem veste Romana tegis?

Ann. Sic incitare Prusiam in Romam iuvat.

Arist. Sors fausta nuper arma Romana obtulit,

\(1250\) Superatus acie cum dedit terga Eumenes

Et cecidit Itala, fugere dum spernit, cohors.

Ann. En, ipsa prodest Roma, dum spoliis iuvat.

Arist. Sed omnis est cavenda consiliis mora:

Currus paratur regius ad arcis fores

\(1255\) Moxque rediturum Prusiam ostendit satis.

Ann. Quid ais? recedit? insalutato hospite?

Amice, nunc me proditum eventus docet.

Nutabat ante Prusias; Titus impulit.

Intelligo, quid Prusiae haec moneat fuga.

\(1260\) Properandum, amice. militem coepta exequi,

Sed Flaminino parcere et regi iube.

Arist. Monui, caveret quisque; simulabunt probe

Fictaque pugna Prusiae incutient metum.

Ann. Imo ipsus adeo militem et regem iuvo:

\(1265\) Hac arte fallam melius incautum et levem.

Tu vero, Aristo, filium deduc comes

Et ad Libyssum semita arcana praei.

Si tuta pateant omnia, ad flumen fugam

Capesse, fili; monitus ab amico sequar.

\(1270\) Si se periculum offerat, in arcem redi.

Cessisse decus est tempori et sorti malae.

Trab. Parebo, cedam; fata si iubeant, cadam.

**Chorus II**

Pharnaces cum suis, Tiridates, *deinde* Bititius, *tum* Mithridates

Tirid. Nec ingemiscis, frater,

Dum perit veneno pater?

\(1275\) Pharn. Laetissima nunciatis:

Non sceleri diadema, sed debeo fatis.

Ipse in se pater ultro deliquit

Et haeredi coronam reliquit.

Bitit. *prodiens*

Falsus, falsus, o princeps, es vates:

\(1280\) Nondum coronam reliquit Mithridates.

Adhuc ornat diadema regiam frontem

Nec transire dignatur ad filium sontem.

Pharn. Cadaver corona non diu ornabit,

Mox sons ille filius eam gestabit.

\(1285\) Bitit. Dixi, falsus es vates:

Nec diadema nec vitam reliquit Mithridates.

Pharn. Quid? fefellisti, frater?

Vivitne pater?

Bitit. Vivit incolumis.

\(1290\) Venena, quae sumpserat, cessere antidotis.

Pharn. O gravis rerum mutatio!

Quid duo reges in eodem palatio?

Bitit. Tune rex?

Quae vivo parente id sinit lex?

\(1295\) Pharn. Ego legum dominus,

Ita iubet exercitus.

Diadema ad me mitti iubeo:

Abi, Bititi; hoc patri per te nuncio.

*Bititius abit.*

*Ode alterna*

I.

Tirid. Quid agis, Pharnaces?

\(1300\) Pharn. Quod tanta poscit spes.

Tirid. Haec fert a nato pater?

Pharn. Deliberavi, frater.

Tirid. Quod non Sylla, non Lucullus,

Quod non hostis tulit ullus,

\(1305\) Rapiet nunc filius?

Pharn. Quod non potuit Lucullus,

Quod non Sylla, hostis nullus,

Solus potest filius,

Solus suum tenet ius.

II\.

\(1310\) Tirid. Quod nobis iactas ius?

Pharn. Quod dat hic capulus.

Tirid. Vis ergo sola placet?

Pharn. Lex inter arma tacet.

Tirid. Quo auctore lucem vides,

\(1315\) Ei haec respondet fides,

Parricida impie?

Pharn. Vitam mihi qui donavit,

Vitam a me impetravit:

Nemo, rege Pharnace,

\(1320\) Patrem ausit tollere.

III\.

Tirid. Sed ubi vivet rex?

Pharn. Id dicet Romae lex.

Tirid. Romano prodis patrem?

Pharn. Quidsi et una fratrem?

\(1325\) Tirid. Ante vale dicet luci,

Quam se in triumpho duci

Sinat victor inclytus.

Pharn. Licet vale dicat luci,

Si se in triumpho duci

\(1330\) Nolet victor inclytus;

Non hoc illi nego ius.

Pharn. Romanis permitto arbitrium,

Mihi sufficiet diadema traditum.

Bitit. *rediens*

Diadema Mithridates non tradet

\(1335\) Moxque tuis e manibus liber evadet.

Pharn. Circumstant undique, qui teneant fugientem.

Bitit. Non coges! audi patrem, per me respondentem.

*Ode*

I.

Bitit. Quid petis, o proles rebellis,

Iratis progenita stellis?

\(1340\) Veniam dat pater tibi,

Diadema servat sibi:

Etsi manet illum nex,

Tamen morietur rex.

II\.

I, serve Romani Senatus,

\(1345\) Futurus et ipsi ingratus.

I, adora Romae fasces,

Oculos Quiritum pasces!

Hoc ut scelus minuat,

Pater natum abdicat.

III\.

\(1350\) En munus, o fili ingrate!

En ensem, o impie nate!

Hic te patre liberavit,

Hic heroem trucidavit,

Hoc traiecit ense se,

\(1355\) Manum adiuvante me.

Pharn. An pater hoc ferro iacet?

Bitit. En, ut hoc pio filio placet!

Hunc sanguinem, munus ultimum, cape.

Diadema si cupis, e vertice rape.

\(1360\) Pharn. Diadema petebam, non spiritum.

*Effertur in scenam Mithridates.*

Bitit. En patrem! en regem inclytum!

Pharn. Pater! an morientem te video?

Tirid. O genitor, care genitor! heu, qualem te defleo?

Mith. Hic tot bellorum fructus.

\(1365\) Tirid. Elinguem me facit luctus.

Pharn. Pater, quo me purgem, non habeo.

Mith. Fruere, fili, hoc gaudio.

Sed audi monitum ultimum,

Imitare patris in Romanos odium!

\(1370\) Bitit. Hoc odium, rex magne, te perimit:

Heu, quantus vir, quo modo nos deserit!

*Ode*

I.

Bitit. *Choro sequente*

O moesta sors!

O tristis mors!

Te ducem bello maximum,

\(1375\) Te militem acerrimum,

Tot gentium victorem,

Te patriae honorem

Perdimus!

Gemimus!

II\.

Mith. *solus*

\(1380\) O mea gens!

Exultat mens!

Romanas vires fugio,

E vita liber abeo.

Vos, filii, valete

\(1385\) Et odia explete!

Patria!

Vindica!

III\.

Bitit. *sequente Choro*

Heu, odia

Quam noxia!

\(1390\) Invicte semper anime,

Rex aevi nostri maxime,

Te tua manu stratum,

Iacentem ante fatum

Perdimus!

\(1395\) Gemimus!

**Actus quintus**

**Scena prima**

Prusias, Annibal

Prus. Heu, quam procellam fugimus, fide Annibal!

Superi! propinquum quam mihi exitium fuit!

Vix nunc fugatis hostibus tutum satis,

Vel in arce media, caput ab insidiis reor.

\(1400\) Ann. Accerse fidam Nicomedia manum;

Quem nunc fugavi, levis et instabilis globus

Iterare non audebit infelix scelus.

Prus. Quantum tua, heros, me sibi obstringit fides,

Quae sola vitam Prusiae fato eripit!

\(1405\) Te si carerem, vinceret dirus latro.

Ann. Vnum reposco praemium. tandem vide,

Quae sint Quiritum studia quisve in te favor.

Prus. Vah, Roma fallax, saeva, inexsaturabilis!

Latrocinari non piget? non te pudet?

\(1410\) Ann. Nullius illam sceleris aut piget aut pudet,

Quo regna vincere omnia et reges queat.

Prus. Sed Flamininus proditor num non luet?

Ann. Custodia num perfidum cingi iubes?

An, quod videtur potius, hinc pellis procul?

\(1415\) Prus. Severiora non probo: Romae hoc dabo,

Illaesus hinc ut migret indignus latro.

Denuncia sententiam, migret statim.

Ann. Iubebo regis nomine; at in arcem prius

Voco maniplos Nicomedia tuos.

\(1420\) Prus. O fide nimium Prusiae! o custos meus!

Non iam tacebo nec meum errorem tegam.

Agnosce tandem Prusiam, ingratum et levem!

Quos tu maniplos Nicomedia cies,

Vt Prusiae tuteris indignum caput,

\(1425\) Hos ego vocavi caecus, effari pudet,

Ne via pateret fugere cupienti tibi.

A Flaminino territus cessi minis:

Clauduntur omni ex parte circa arcem procul,

Quos te sciebam tegere, septeni exitus.

\(1430\) At nunc retractum militem sistam tibi.

Ann. Rex! quamdiu te Roma circumagit dolis!

Non iam illa Roma est vetere candore inclyta;

Quam degener sit populus atque impar avis,

Haec ipsa luculenter ostendit dies.

\(1435\) Horum parentes sponte pandebant dolos,

Quos forte in hostem servus obtulerat reus;

Hos consularem mittere haud puduit virum,

Qui concitaret Prusiam in cladem hospitis.

Rex, talis urbs te fraudibus capiet suis?

\(1440\) Prus. Non capiet ultra! bella iam, bella ardeo!

I, Flamininum exire mox regno iube!

**Scena secunda**

Prusias, Annibal, Quintius

Quint. Quae causa pelli Quintium regno iubet?

Quis criminator aut quod affingit scelus?

Prus. Res ipsa loquitur et nihil fingi docet.

\(1445\) Quint. Res ipsa loquitur: Punicae fraudes patent,

Quas intueri si cupis mecum palam,

Ad limen arcis vertere haud pigeat gradum.

Prus. Vbi Quiritum tela petiere hoc caput.

Quint. Vbi Quiritum tela celarunt dolos,

\(1450\) Queis ausus est me teque tentare Annibal.

Ann. Contra latrones dextera probavit fidem.

Quint. At hi latrones te sequebantur ducem.

Rex, ne morare: vulnere affectus gravi

Iacet tribunus perfidi illius globi,

\(1455\) Quem fida dissipavit Annibalis manus.

Cognosce vultum, verba suprema accipe;

Namque ille pandet, quidquid arcani latet,

Vnumque rogat hoc, ut tibi sinatur loqui.

Prus. Quis vulneravit?

Quint. sequere, narrabo omnia.

\(1460\) Prus. Festino, ne mors ultimam vocem occupet.

**Scena tertia**

Annibal, Aristo

Ann. Infausta coepta! proditi erumpunt doli!

Arist. Non annuit Fortuna speratae fugae.

Ann. Stat nempe miles regius ad omnem exitum;

Id ipse fassus Prusias ultro mihi est.

\(1465\) Sed filius ubi? quae morae lentum tenent?

Arist. Vt ostium latentis attigimus viae,

Properavit illa semita arcana egredi;

Nec hostis ullus, qui moraretur, fuit,

Nec ulla nobis tela claudebant viam.

\(1470\) Procedimus, cum proximo colle abditi

In nos feruntur armaque intentant viri.

Amens refugio, filium inclamans voco.

At ille celeri militum inclusus manu

Frustra teneri haud posse se clamat miser;

\(1475\) Nam iussa miles regia quaerenti obiicit.

Ann. Captivus ergo natus? an laesus quoque?

Arist. Illaesus, at captivus, infensis Diis.

Ann. Heu, sentio! estis, estis infensi, o Dii!

Vale, o amice! filium, accurro, ut iuvem.

\(1480\) Fortasse poterunt aliquid Annibalis preces,

Promissa fors et munera aut ensis meus.

Arist. Ah, frange tantos mentis heroae impetus!

Imperia regum gravia quis vitat satis?

Quis illa vincit? rex patrem et natum petit:

\(1485\) Subsiste, placa Prusiam et natum eripis.

Ann. Protractus est a Quintio in lucem dolus:

Mage concitatus Prusias in me furet.

**Scena quarta**

Annibal, Trabea inter manus Militum Prusiae, Aristo

Trab. Succumbo: vires deserunt. video patrem!

Ann. Heu, Trabea! quis te languor? hei mihi, quid moves?

Trab. *sedens*

\(1490\) Ne vincla patiar, morior, at dextra mea.

Ensem petebat hostis; ego torsi illico

In me ipse ferrum. liber hinc migro, o pater!

Ann. Heu, nate! sic eriperis inopino exitu?

Qua te recepi, rursus amitto die?

\(1495\) Ah, cur dedere te mihi severi Dii,

Si te carere tam cito iubeor miser?

Trab. Est fructus ingens unius lucis mihi,

Quod linquo vitam filius tanti patris.

Arist. Heroe dignum filium perdit pater!

\(1500\) Ann. Annibale dignus patre, cur iuvenis perit?

Mea tu trophaea, nate, debebas sequi

Et rursus Alpes frangere et Trebiam novam,

Novum Saguntum quaerere et modios novos.

Nunc avocaris ante malefaustum patrem!

Trab. Tu vive, genitor!

\(1505\) Ann. me quoque reposcunt Dii.

Trab. 'Libyssa tellus corpus Annibalis teget.'

Hoc recreor uno, gloria et reditu patris.

Ann. Tecum peribo, nate! te moriens sequar!

Me teque vox fefellit ambigui Dei.

\(1510\) Hic quoque Libyssa terra me tumulo teget,

Ripa Libyssi fluminis condar pater,

Ad quam peremit se sua natus manu.

Trab. Deficio, genitor \... vale!

Ann. vale, o fili! vale!

Nos denuo coniunget Elysium nemus,

\(1515\) Vbi nulla in umbras Roma dominatum petit.

Moritur! sed heros moritur et dignus patre!

Genitor praeire debui; at fortis sequar.

O dolor amorque! cura! desperatio!

Pudor! ira et odium! cuncta simul in me irruunt!

\(1520\) Cedo dolori: non fero aspectum gravem.

Arist. Cadaver hinc auferte, ne luctum augeat.

**Scena quinta**

Aristo, Gisgo

Gisg. Vbi Annibal? responsa nunc posco ultimum.

Ni dedat ultro filium, superest via,

Qua consulatur gloriae Carthaginis.

\(1525\) Arist. Nil machinis iam, Gisgo, nil opus est minis.

Nihil negabit Annibal, si quid petis.

Iras remitte; si tibi obiecit moras,

Amor paternus territum excuset virum.

Scis, quanto amore patriae constans flagret.

\(1530\) Gisg. Magnus amor illi, maius est odium tamen;

Hoc si careret - non nego laudes viri -,

Omnis memoriae summus heroum foret.

Sed filius si redditur, mihi fit satis.

Arist. Non iam laborat, natum ut eripiat, pater.

\(1535\) Et hostia Diis, quam poposcerunt, manet.

Gisg. Nunc, nunc triumpho! Martius fomes perit!

Aeterna pax Carthaginem et Romam beat!

**Scena sexta**

Prusias cum suis omnibus, Quintius, Gisgo, Aristo

Prus. Aristo, adesse coram et Annibalem volo.

Arist. Monebo, nec morabitur regem Annibal.

**Scena septima**

Iidem, praeter Aristonem

\(1540\) Prus. Calumnia te libero, Quinti, palam

Teque innocentem gaudeo ac laudo fidem.

Gisg. Audita criminatio et nobis fuit,

Quae Flamininum stigmate notabat gravi.

Prus. Totam peractae tibi memoro seriem rei.

\(1545\) Cum Quintius me cedere coegit sibi,

Desideratum ut dederem Annibalis caput,

Vitare statui proditi aspectum viri.

Dum posco currum iamque conscendo prope,

Romana surgunt arma meque unum petunt.

\(1550\) Vix me periclo celeris eripuit fuga,

Dum proditores dextera Annibalis fugat.

Quint. Cessere iussi, sponte simulata fuga.

Satellitum unus terga fugientum premit,

Violatum honorem regis ulturus sui,

\(1555\) Et assecutus ultimum ferro necat.

Tribunus ipse ceteris fugientibus,

Dum respicit, satellitis ferrum excipit.

Victor iacentes spoliat atque aperit scelus:

Annibalis homines esse fit cunctis palam.

\(1560\) Prus. Vltima tribuni verba mihi narrant dolum.

Veniam precatus et sibi et sociis, Deos

Testatur omnes esse se fidos mihi,

Quaesisse tantum Quintio invidiam et notam.

Sic abit ad umbras; veritas nobis patet.

**Scena octava**

Iidem, Annibal, Aristo

\(1565\) Prus. An Roma me versuta circumagit dolis?

Liquere technas, Annibal, sentis tuas?

Ann. Sentio nec erubesco: seu vis seu dolus

Propulsat hostem, vincere utrovis licet.

Quint. Vtroque victus Annibal, totus iacet;

\(1570\) Et forsan aliquo nunc frui potero metu.

Ann. Non metuo, Quinti! nulla me frangunt mala.

Regem ut iuvarem, quidlibet honestum ratus,

Hac arte concitavi in urbem noxiam;

Audacia nil pulcrius in hostes puto.

\(1575\) Prus. Nos Punicis audaciam iunctam artibus

Iam non amamus teque deserimus palam.

Ann. Dudum relictus, proditus dudum fui.

Rex, Flaminine, Gisgo, quod petitis, dabo.

Tu, rex, abire me tuo regno iubes;

\(1580\) Me Flamininus, filium Gisgo petit:

Hos iuro Divos, omnibus faciam satis!

Tu, Gisgo, primum: vin' tibi Trabeam dari?

Gisg. Non mihi, sed urbi patriae dedi volo.

Ann. Fac ergo, Aristo, fac, Trabea ut adsit mihi.

1585 () Crudelitatem satiet hac Hanno hostia.

Prus. Quid hoc?

Ann. cadaver eius est, cui te patrem,

Rex Prusia, paulo ante spondebas fore.

En, Trabea! placet haec hostia, o Gisgo, tibi?

Tibi, Flaminine, num placet talis nepos?

\(1590\) Tibique natus, Prusia? frustra, impii!

Frustra, latrones! ipse praevenit minas

Sibique reperit spiritus liber viam.

Nos quoque reperimus. aspice hunc, Quinti, annulum!

Tui est parentis, hic me, hic eripiet tibi.

\(1595\) Hic unus e tot annulis nunc est super:

Carthago reliquos servat, hunc linquit mihi.

O cara filii umbra! quod gladius tibi,

Hoc mihi venenum ex annulo hoc haustum dedit.

Age, Flaminine, gratias magnas mihi,

\(1600\) Tuam quod urbem libero tandem metu

Gravibusque curis anxios moriens levo.

Arist. O dira Roma! militi parci tuo

Cannas ad ipsas iussit in bello Annibal;

Tu pace media perdis heroem hospitem.

\(1605\) Ann. Hanc, magna Roma, gratulor victoriam:

Superas inermem, proditum tibi per nefas.

Gisg. Deploro tanti civis indignum exitum!

Ann. Valere iubeo patriam, ingratam licet,

Rursusque Martem Punicum in Romam sequi,

\(1610\) Dum Roma Carthagove tollatur loco.

Gisg. Narrabo nostris ultimam Annibalis fidem.

Nec ulla nos tam surda posteritas manet,

Quae non ad astra nomen Annibalis ferat.

Dii patrii, cur odia non vicit sua,

\(1615\) Qui vicit hostes ceteros?

Arist. mortis notae

Iamiam propinquae membra concutiunt viri.

Quint. Dux gloriose! moreris heroum modo.

Ann. Solum hoc meorum facinorum Romae placet.

Quint. Mihi crede, non hanc Roma, non petiit necem;

\(1620\) Secura cupiit vivere Quirini domus,

At non perire nobilem cupiit ducem.

Nos parceremus, tu tibi gravius noces.

Ann. O misericordes! gratias poscis meas?

Tibi, Prusia, rex proditor et auctor necis,

\(1625\) Tibi hospitales gratiam reddent Dii.

I, servitutem quaere, Romanos ama,

Servilia fer insignia, appella Deos,

Exosculare curiae limen iacens,

Ridendus ipsi, regio indignus gradu.

\(1630\) Prus. Ah, magne victor! quam mihi nex haec dolet!

Quis praevideret talia? ignosce; ah, precor!

Ignarus et compulsus admisi nefas.

Ann. Audite vota Annibalis extrema, o Dii!

Gens omnis arma tollat in Romae caput!

\(1635\) Haec ipsa lasset Italos Bithynia,

Alterque nostro surgat e tumulo Annibal!

Civilibus tum praeliis Roma impotens

Se laceret ipsa! serviat tandem domi!

Sic, Roma, salve, sic mihi aeternum vale!

\(1640\) Prus. Deficit et aestu fractus irarum interit.

Ann. Victoriarum hic finis \... haec merces mihi est!

Gisg. Extinguitur lux patriae, summus ducum.

Prus. Me dicet orbis funeris tanti, heu, reum!

Quint. Quin potius ipsum. spiritu infelix caret.

\(1645\) Ille imperator, terror Ausoniae unicus,

Quem nulla potuit dextera exitio dare,

Abreptus odio fata miseranda invenit.

/back/
