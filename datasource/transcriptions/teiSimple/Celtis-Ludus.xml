<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
<teiHeader>
  <fileDesc>
    <titleStmt>
      <title></title>
    </titleStmt>
    <publicationStmt>
    </publicationStmt>
    <sourceDesc>
      <p>Produced by pandoc.</p>
    </sourceDesc>
  </fileDesc>
</teiHeader>
<text>
<body>
<div type="level1" xml:id="front">
  <head>Front</head>
  <p>/</p>
  <p>Ludus Dianae</p>
</div>
<div type="level1" xml:id="main">
  <head>Main</head>
  <p>MERCURIUS praeludio missus a Diana ad spectatores loquitur:</p>
  <p>Pennata gesto calcibus vestigia</p>
  <p>Tectus galero et in hac aula prodeo,</p>
  <p>Atlantide olim quem creatum praedicant,</p>
  <p>Fidus deorum et qui dearum nuntius,</p>
  <p>Hominum sagax et foederum caducifer</p>
  <p>Mandata vobis iam fero Triviae deae,</p>
  <p>Nemorum latebris et feris quae praesidet</p>
  <p>Venationis et magistra regia</p>
  <p>Faunis, Satyris, Nymphis comitata agrestibus,</p>
  <p>Silvano, Iaccho et putido Sileno.</p>
  <p>Haec Maximo regi est datura Aemilio:</p>
  <p>Arcum, pharetram, cuspidas, rete et canes</p>
  <p>Sibi offerens venationum insignia</p>
  <p>Victam que se dicet per egregium virum</p>
  <p>Venationis omnis expertissimum.</p>
  <p>Vos auribus sed cuncta nunc prehendite!</p>
  <p>Alis levatus ipse ad astra hinc evolo.</p>
</div>
<div type="level1" xml:id="actus-i.">
  <head>1. ACTUS I.</head>
  <p>DIANA NYMPHIS, SATYRIS ET FAUNIS RELIQUA QUE SUA FAMILIA (singuli
  suis insignibus ornati et induti) regem alloquitur:</p>
  <p>Caesar, ave, auspicio superum qui dirigis orbem,</p>
  <p>Quem decorat Romanus honor, cui vivida virtus</p>
  <p>Per varios casus, per mille pericula rerum,</p>
  <p>Hoc peperit regnum, gestis qui cedere nescis</p>
  <p>Caesaribus priscis, et adhuc meliora supersunt.</p>
  <p>Advenio supplex genubus prostrata sacratis,</p>
  <p>Quam coluit crebris aris veneranda vetustas</p>
  <p>Atque Ephesus memori tot iam per saecula templo</p>
  <p>Donavit; Triviam vates dixere priores;</p>
  <p>Mansit honos nomen que meum, mihi numina ruris</p>
  <p>Silvanus Satyri que leves Fauni que salaces</p>
  <p>Et Bacchus socio Sileno in caespite sacrum</p>
  <p>Struxerunt, me magna cohors comitata sororum</p>
  <p>Oreadum Dryadum que simul solem que nives que</p>
  <p>Pertuleram in que humeris tot retia ferre sub aestu</p>
  <p>Non piguit costis que cutem deducere cervis.</p>
  <p>Nec minus et nostros ornarunt undique postes</p>
  <p>Arcubus et iaculis captivarum que ferarum</p>
  <p>Pellibus et votis mortales mille vocarunt,</p>
  <p>Donec in Austriaca quidam felicior aula,</p>
  <p>Ducet Aventina veteres qui ex arce parentes,</p>
  <p>Progenitus superans atavos virtute priores</p>
  <p>Venatu oppressit silvas cautes que petivit</p>
  <p>Ignotas antehac homini: non ulla ferarum,</p>
  <p>Non volucrum secura colit montis ve cacumen</p>
  <p>Sive profunda lacus: penetrat montes que lacus que</p>
  <p>Et manibus pedibus que ferox certa que sagitta,</p>
  <p>Sive capit prendens lato venabula ferro,</p>
  <p>Seu iaculum torquet.</p>
  <p>Rideris, prisca vetustas,</p>
  <p>Herculea decorata manu, Calydonius heros</p>
  <p>Iam nihil est, quin ipsa virum venerata priorem</p>
  <p>Ipsa Diana colo.</p>
  <p>Fauni Satyri que sequuntur</p>
  <p>Silvanus que rudis, Nymphae et generosus Iacchus</p>
  <p>Aurito que sedens madidus Silenus asello</p>
  <p>Hunc dominum nostris que choris non amplius hacrent.</p>
  <p>Et, si me vultus non decipit, ille videris,</p>
  <p>Ille est Caesar! ades venator maximus ille,</p>
  <p>Quem capreae cervi que timent ursi que sues que</p>
  <p>Et lupus et nuper tibi missi aquilone visontes</p>
  <p>Quem fugiunt, qui saepe ferus nemus omne fatigas.</p>
  <p>Cedo libens arcum que meum pharetram que nitentem</p>
  <p>Et iaculum capias, Caesar, spoliis que Dianae</p>
  <p>Laetior exultes et, quae tibi munera Mavors</p>
  <p>Iam pridem largitus erat crudelis in hostes,</p>
  <p>Exerce his nostris, placidus lenis que fruaris.</p>
  <p>Post huius carminis recitationem DIANA choro Nympharum stipata
  laudes regis et reginae CUM NYMPHIS ET FAUNIS quattuor vocibus cantat;
  ipsa in medio choro corniculata stabat Nymphis in chorea circa ipsam
  salientibus et haec carmina canentibus:</p>
  <p>Maxmilianeas, Nymphae, nunc dicite laudes</p>
  <p>Et resonet nostro Blanca Maria choro,</p>
  <p>Ducite iocundas, Fauni Satyri que, choreas!</p>
  <p>Indulget festis regia tota iocis.</p>
  <p>Dedicat hanc genio Caesar cum coniuge noctem,</p>
  <p>O nox perpetuo carmine digna coli!</p>
</div>
<div type="level1" xml:id="actus-ii.">
  <head>2. ACTUS II.</head>
  <p>SILVANUS comitatus Baccho, Faunis et Satyris regem alloquitur:</p>
  <p>Rex, | cui Maximium praestant pia sidera nome|N,</p>
  <p>Verus | ab aethereo missus mortalibus orb|E</p>
  <p>Cultor | Olympiaci iusti que aequi que tonanti|S,</p>
  <p>Iuris | amator, oves Christi tua sceptra gubernen|T,</p>
  <p>Mens | vigil, ut caelo populus turbatus apert|O</p>
  <p>Vivida | ad aeterni tandem pius ora trahatu|R,</p>
  <p>Serva | commissum tibi, ne lupus intret, ovil|E.</p>
  <p>Iustitiam | superos obeuntem hoc orbe relict|O</p>
  <p>Nobis, | qui Austriaco fruimur pastore, remitta|S.</p>
  <p>Victa | diu Ausoniae lugubri moenia vult|V</p>
  <p>Impia | luxerunt et adhuc Insubrica ploran|T</p>
  <p>Culmina | cristati vanissima proelia Gall|I.</p>
  <p>Tolles | laude atavos, si tu, venerabile nume|N,</p>
  <p>Occurras | Turcorum armis inimica que castr|A</p>
  <p>Telis | Christicolum superes Martem que tyrannu|M</p>
  <p>Urbis | abegisti, dum tristia bella tumult|V.</p>
  <p>Tunde | male infidi venientia perfida Turc|I</p>
  <p>Agmina | et immanis nunc disiice daemonis illu|D</p>
  <p>Maumet | robustum pectus, qui bella furor|E</p>
  <p>Suscitat | insano Germana in corpora et arm|A</p>
  <p>Urbanos | Christi cultus perdentia; gesti|T</p>
  <p>Bellator, | Stygio qui fretus robore, Gese|F</p>
  <p>Perdere | nos reges que pios mandare gehenna|E,</p>
  <p>Ritus, | heu, miseros hominum, quos si ante tribuna|L</p>
  <p>In | nigra perpetui mittendos Tartara fat|I</p>
  <p>Nos | timor admoneat, numquam mortalibus ista|C</p>
  <p>Constrictos | videas animos in crimina ferr|I,</p>
  <p>Intendens | licet usque malum draco membra resolva|T,</p>
  <p>Perfidus | exhaurit matris qui viscera nostra|E.</p>
  <p>Enses | effodiens sic undique bella parentu|R.</p>
  <p>Vexati | te iam cessent dominante pericl|A</p>
  <p>Imperii, | invictum tolletur ad aethera nome|N.</p>
  <p>Turgentes | Venetos igitur tu que omine, lume|N,</p>
  <p>Attere | felici, Gallorum ac pectore tot|O</p>
  <p>Motus | Helveticae composce et turbida plebi|S.</p>
  <p>Praecedens carmen sex versus in capite et unum in litteris
  finalibus continet:</p>
  <p>Rex verus cultor iuris mens vivida serva</p>
  <p>Iustitiam nobis victa impia culmina tolles</p>
  <p>Occurras telis urbis tunde agmina Maumet</p>
  <p>Suscitat urbanos bellator perdere ritus</p>
  <p>In nos constrictos intendens perfidus enses</p>
  <p>Vexati imperii turgentes attere motus.</p>
  <p>Nestoreos utinam uideat feliciter annos.</p>
  <p>Post huius carminis recitationem per Silvanum CHORUS BACCHI ET
  COMITUM SUORUM ad fistulam et citharam saltabant haec carmina quattuor
  vocibus saltando modulantes:</p>
  <p>Silvanus, Satyri, Fauni, Silenus, Iacchus,</p>
  <p>Lascivis pedibus chorea nostra strepet.</p>
  <p>Maximus Aemilius, coniunx et Blanca Maria</p>
  <p>Cantentur nostris hic et ubique choris.</p>
  <p>Vivite felices ambo, dum vita superstes,</p>
  <p>Et locet aethereo vos deus inde polo!</p>
</div>
<div type="level1" xml:id="actus-iii.">
  <head>3. ACTUS III.</head>
  <p>BACCHUS thyrsiger comitatus Sileno et Bacchidibus regem
  alloquitur:</p>
  <p>Rex, qui stemmata Aventina geris sacra,</p>
  <p>Salve, Romulidum gloria Caesarum!</p>
  <p>Osiris capias et Dionysii</p>
  <p>Quondam magnificis gesta laboribus.</p>
  <p>Bacchus nunc vocitor laetitiae dator</p>
  <p>Impellens animos scribere carmina;</p>
  <p>Cantates Satyros iam tua saecula,</p>
  <p>Silvanos faciles, capripedes deos,</p>
  <p>Silenum madido somniferum mero</p>
  <p>Me cum temporibus perpetuis fero</p>
  <p>Cingentes capitis tempora frondeis</p>
  <p>Sertis, sunt quibus et pinea pocula.</p>
  <p>Hi sunt, qui manibus thyrsigeris petunt</p>
  <p>Me cum colliculos celsa que montium</p>
  <p>Laeta vitiferum fronte cacumina.</p>
  <p>Sic veni calida laetus ab India</p>
  <p>Et Nysam peragrans, Niliacam et plagam</p>
  <p>Graiis et Latiis montibus inserens</p>
  <p>Radices tenui sub scrobe vitium</p>
  <p>Dignum perpetuis munus honoribus.</p>
  <p>Hinc montes adii laetior arduos</p>
  <p>Gentis belligerae monticolas videns</p>
  <p>Germanos, docui et pampineum nemus</p>
  <p>Per colles teneris ducere surculis.</p>
  <p>Sic Rhenana mihi culta fuit plaga</p>
  <p>Et montosa scabris rura sub Alpibus</p>
  <p>Nostris muneribus vitea reddidi</p>
  <p>Moenum cum Necaro, cum Cocero et vago,</p>
  <p>Albin cum que Odera et Bacchifero Sala;</p>
  <p>Rhaeti, Vindelici, Carnioli.</p>
  <p>Styri</p>
  <p>Et longa virides valle Carinthii,</p>
  <p>Hinc et Austriaci, qua Cetius ferax</p>
  <p>Vinosum tumido Danubio caput</p>
  <p>Infert vinifluis comminus uvulis,</p>
  <p>Me vineta locis editioribus</p>
  <p>Consecrasse sacris carminibus canunt,</p>
  <p>Me sic clara Vienna Austriaci soli</p>
  <p>A vino nitidum nomen habens bono</p>
  <p>Cantat Bacchidicis iam τριετηρικοῖς,</p>
  <p>Ad quae conveniunt milia plurima</p>
  <p>Faunorum, Dryadum et silvicolum deum,</p>
  <p>In primis referunt qui meritas pio</p>
  <p>Laudes Maxmiliano imperii duci,</p>
  <p>Urbem tam celebrem qui sinit orgiis</p>
  <p>Et natale solum muneribus meis</p>
  <p>Impleri et fieri Bacchica gaudia.</p>
  <p>Post recitationem illius carminis conticuere omnes intenti que ora
  tenebant et mox RECITATOR choriambi huius ad pedes regis provolutus
  lauream his carminibus a rege petiit:</p>
  <p>Si qua mihi est virtus doctrina que, maxime Caesar,</p>
  <p>Imponas capiti laurea serta meo.</p>
  <p>Per superos ego iuro tibi et per sceptra tonantis:</p>
  <p>Cantabo laudes hic et ubique tuas!</p>
  <p>Poeta igitur caeremoniis solitis per manus regias creato TOTUS
  CHORUS gratiarum actiones regi cantavit tribus vocibus:</p>
  <p>Regis aeternas resonemus omnes</p>
  <p>Incliti laudes, nitidae coronae</p>
  <p>Serta quod docto dederat poetae</p>
  <p>Sylesitano.</p>
  <p>Tu que susceptum videas honorem,</p>
  <p>Ut sacris dignum facias Camenis</p>
  <p>Neve te torpor, furor aut libido et</p>
  <p>Quaestus obumbret,</p>
  <p>Liber in vastis memorare silvis,</p>
  <p>Ut canas laudes probitate partas</p>
  <p>Asper et contra vitiis faventes</p>
  <p>Cornua tollas.</p>
  <p>Sic tibi totum celebris per orbem</p>
  <p>Fama nascetur rapidum per Histrum,</p>
  <p>Vistulam et duras Codani per undas</p>
  <p>Et vada Rheni.</p>
</div>
<div type="level1" xml:id="actus-iv.">
  <head>4. ACTUS IV.</head>
  <p>SILENUS asello insidens et cantharum ansa attrita et contusa
  περιφέρεια extendens vacillante et titubante lingua et cruribus
  tremulus regem alloquitur:</p>
  <p>Clarus Aventino quondam qui sanguine cretus,</p>
  <p>Iam faveas nostris.</p>
  <p>Maxmiliane, iocis.</p>
  <p>Silenus sedeo pando temulentus asello</p>
  <p>Et negat officium pes que manus que suum.</p>
  <p>Est animal, toto quo nullum pigrius orbe</p>
  <p>Vivit, quod tergo corpora nostra gerit,</p>
  <p>Pendula demissis cui torpent auribus ora</p>
  <p>Et lento graditur bestia pigra pede.</p>
  <p>Aera rugitu clamoso et commovet ore,</p>
  <p>Cerberus obscuris ut solet ater aquis,</p>
  <p>Officium que suum duro nisi verbere discit,</p>
  <p>Dum crebro baculo terga relisa sonant.</p>
  <p>Illis nunc faveas, rex Maxmiliane, rogamus</p>
  <p>Atque hos Caesareis, rex bone, pasce cibis.</p>
  <p>Hinc rursus silentium et pocula aurea et paterae per regios
  pincernas circumlatae et inter pocula pulsata tympana et cornua.</p>
</div>
<div type="level1" xml:id="actus-v.">
  <head>5. ACTUS V.</head>
  <p>PERSONAE LUDI OMNES in unum chorum congregatae gratiarum actiones
  agunt DIANA loquente ET universo CHORO quattuor vocum concentu singula
  carmina repetente et veniam abeundi petente his carminibus.</p>
  <p>Vivite felices ambo, Caesar que tori que</p>
  <p>Consors; Nestoreos fata dedere dies.</p>
  <p>Caesar, ad occasum felix sis solis ab ortu et</p>
  <p>Viribus invictis regna solum que tene.</p>
  <p>Multiplicem variet sobolem tibi Blanca Maria</p>
  <p>Et ducibus terras impleat Austriacas.</p>
  <p>Tardior extremae cum venerit hora senectae,</p>
  <p>Collocet omnipotens laetus utrumque polo.</p>
  <p>Maxmiliane, vale; valeas iam, Blanca Maria;</p>
  <p>Iam repeto silvas casta Diana meas.</p>
</div>
<div type="level1" xml:id="back">
  <head>Back</head>
  <p></p>
</div>
</body>
</text>
</TEI>
