<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
<teiHeader>
  <fileDesc>
    <titleStmt>
      <title></title>
    </titleStmt>
    <publicationStmt>
    </publicationStmt>
    <sourceDesc>
      <p>Produced by pandoc.</p>
    </sourceDesc>
  </fileDesc>
</teiHeader>
<text>
<body>
<div type="level1" xml:id="front">
  <head>Front</head>
  <p>/</p>
  <p>PANAGII SALII AUDOMARENSIS Varia Poemata. Ad Illustrissimum
  Principem, Ducemque invictissimum Alexandrum Farnezium Ducem Parmae,
  et Placentiae etc. Philippi Regis Catholici in Belgio Praefectum.</p>
  <p>Poematum numerum et nomen sequens pagina indicabit.</p>
  <p>Parisii Ex Typographia DIONYSIO à PRATO, via Amygdalina, ad
  Veritatis insigne. 1589.</p>
  <p>PANAGII SALII NASSOVIUS TRAGOEDIA.</p>
</div>
<div type="level1" xml:id="main">
  <head>Main</head>
  <p></p>
</div>
<div type="level1" xml:id="dramatis-personae">
  <head>1. Dramatis Personae</head>
  <p>Nassovius. Holachius.</p>
  <p>Gerardus. Ratio.</p>
  <p>Colignia. Nutrix.</p>
  <p>Satelles. Nuntius.</p>
  <p><hi rendition="simple:bold">Chorus.</hi></p>
</div>
<div type="level1" xml:id="actus-primus.">
  <head>3. ACTUS PRIMUS.</head>
  <p><hi rendition="simple:italic">Nassovius, Holachius.</hi></p>
  <p>Nemo beatam dicat esse principum</p>
  <p>Vitam virorum: dixeritque hoc quispiam [TK dixeretque]</p>
  <p>Opinione, non scientia, ut omnia</p>
  <p>Diiudicare vulgus ex capite solet.</p>
  <p>≤line=5≥ Iamque haud inexperto fidem tribuens mihi,</p>
  <p>Praeferre discat rusticum sceptro pedum,</p>
  <p>Palatiis sedes superioribus</p>
  <p>Humiles putare pluris: utque habeat ratum,</p>
  <p>Fortuna sane sat docet mea, et probat.</p>
  <p>≤line=10≥ Nam ex quo cruenta Albae impiissimi Ducis,</p>
  <p>Fato duorum Martiorum fulminum,</p>
  <p>Meique germani sitis deferbuit,</p>
  <p>Quot, quanta vitae venerim in discrimina,</p>
  <p>Terra, mari, foris, domi, in penatibus,</p>
  <p>≤line=15≥ Ut liberarem servitutis aspero</p>
  <p>Patriam iugo, expulsa procul tyrannide,</p>
  <p>Etiam incolentes ultimas terras sciunt.</p>
  <p>Non dico longius, quibus laboribus</p>
  <p>Fuerit resistendum tyranno Iberiae,</p>
  <p>≤line=20≥ Pro aris focisque ipsis, quibus nempe artibus</p>
  <p>Fallenda foeminis acutior omnibus,</p>
  <p>Senis ferendus impetus fortissimi,</p>
  <p>Clypeus tenendus firmiter, mucronibus</p>
  <p>Lodoici, Ioannis Ducum qui obsisteret:</p>
  <p>≤line=25≥ Titulo puer ludendus, auxilia undique</p>
  <p>Citanda, Francia, Anglia, Germania.</p>
  <p>Repetam tot annis quid memor labentibus,</p>
  <p>Casus, labores, quos ego omnes pertuli?</p>
  <p>Limes doloris sit mihi Farnesius.</p>
  <p><hi rendition="simple:italic">Holachius</hi></p>
  <p>≤line=30≥ Agere et pati magna, est virorum principum,</p>
  <p>Sed multa passis multa contingit quoque</p>
  <p>Laus, fama, gloria, et decus metuens mori,</p>
  <p>Virtus nec ullo quam laboris tramite</p>
  <p>Se fert Olympo. Ergo severas pectore [TK olympo]</p>
  <p>≤line=35≥ Depelle curas, perpotens Princeps, tuo,</p>
  <p>Atque immorare praemiis et laudibus,</p>
  <p>Quibus futura te merentem secula</p>
  <p>Colent, canendo nominis numen tui,</p>
  <p>Statuis legere cum aeneis patriae pater,</p>
  <p>≤line=40≥ Vindexque libertatis, ultor et imperi</p>
  <p>Tyrannice prementis omnia sub iugo.</p>
  <p><hi rendition="simple:italic">Nassovius</hi></p>
  <p>Est haec, amice, vana praedicatio</p>
  <p>Nostrum laborem post manentis gloriae,</p>
  <p>Cum forte nullus amplius sensus manet:</p>
  <p>≤line=45≥ Unumque tantum iudico quidem bonum</p>
  <p>(Alia omnia et nugas) frui praesentibus.</p>
  <p>Si cuncta passum vita destituat gemens,</p>
  <p>Nullumque praesens sit laboris praemium,</p>
  <p>Vox, aura, ventus mortuo quid conferet?</p>
  <p>≤line=50≥ Sed haec sinamus. Vis tibi dicam semel?</p>
  <p>Sortis dolosae principes sunt ludicrum,</p>
  <p>Qui summa cum attigisse se fastigia</p>
  <p>Putent, ruentes illico adversum probant:</p>
  <p>Cumque imperare sese opinentur, secus</p>
  <p>≤line=55≥ Populo ministrant, serviuntque singulis.</p>
  <p>Et misera cum sit servitus omnis, tamen</p>
  <p>Dominos habere huiusmodi est miserrimum.</p>
  <p>Quoties id ipse repeto mecum, taedio</p>
  <p>Vitae occupatus, ferreum somnum invoco,</p>
  <p>≤line=60≥ Qui nostra claudat haec in aevum lumina.</p>
  <p><hi rendition="simple:italic">Holachius</hi></p>
  <p>Quo verba tendant miror, o lux principum,</p>
  <p>Aut quis dolorem casus excitaverit</p>
  <p>In tam quieto tamque forti pectore,</p>
  <p>Et quod procellis omnibus, quod fluctibus</p>
  <p>≤line=65≥ Tempestuosis nescium frangi fuit,</p>
  <p>Tot lustra constans et manens immobile.</p>
  <p>Si vulnus aliquod est latens animo, explica,</p>
  <p>Medicina, cum malum invaluit, est serior.</p>
  <p>An deesse quicquam quod necesse sit vides?</p>
  <p>≤line=70≥ Pecunias? Aut commeatum? Aut militem?</p>
  <p>Num sat triremes nostra iam maria occupant?</p>
  <p>Aliqua timendus hostis? Ast age, impera,</p>
  <p>Dabitur quod optas. An timendum aliquid times?</p>
  <p>Metuunt tui te hostes, vel umbram etiam tuam,</p>
  <p>≤line=75≥ Patria amat ut vitam, quid optes amplius?</p>
  <p><hi rendition="simple:italic">Nassovus</hi></p>
  <p>Utinam se haberent res eo quo ais modo!</p>
  <p>Fuimus timendi, sors recedens alteri</p>
  <p>Tribuit locum favens, et hosti equidem meo.</p>
  <p>Fuimus et amati, multo amandi nomine,</p>
  <p>≤line=80≥ Volubile est vulgus, mihique innotuit.</p>
  <p>Ducem Andium quod advocavissem, bene</p>
  <p>Vertere primo, nunc mihi vertunt male,</p>
  <p>Postquam dolo fuisse secum actum putant:</p>
  <p>Sic nempe ponderare consilium solent</p>
  <p>≤line=85≥ Eventibus. Ideo soli Brabantici</p>
  <p>Fines reliqui, praecavens pericula,</p>
  <p>Batavosque petii Martiam gentem, fides</p>
  <p>Perspecta quorum nil habet me uno prius,</p>
  <p>Venique Delfium: tamen satis haud scio,</p>
  <p>≤line=90≥ Tutumne plebis istius niti fide</p>
  <p>Sit Principem. Nam saepe vultus decipit,</p>
  <p>Animumque celat proditor nimis impium.</p>
  <p>Nec plura, nos haec cura reddit anxios</p>
  <p>Assidua, tu si quid quod adferas habes</p>
  <p>≤line=95≥ Solatii in tristissimis his casibus</p>
  <p>Effare.</p>
  <p><hi rendition="simple:italic">Holachius</hi></p>
  <p>Rerum longus usus, plus satis</p>
  <p>Ne consili expers sis facit; dicam tamen,</p>
  <p>Quia postulas, quod sentio. Res in vado</p>
  <p>Cur non sit omnis, haud queo pernoscere.</p>
  <p>≤line=100≥ Nam quod domesticum tibi metuas malum,</p>
  <p>Cum totius provinciae bonum, et salus</p>
  <p>Tuo bono, tua et salute expendeat?</p>
  <p>Nam si tibi contingeret (quod sit procul)</p>
  <p>Humanitus: quae vis potens, aut quis Deus</p>
  <p>≤line=105≥ Terram hanc cruentis faucibus tyrannidis</p>
  <p>Ibericae eripere valeret? Ergo stet</p>
  <p>Ex tripode certa et fixa tibi sententia,</p>
  <p>Nullum domo imminere posse periculum.</p>
  <p>Quod si tamen non omnis aufertur metus,</p>
  <p>≤line=110≥ Et quid sinistri mens sibi dubia augurat,</p>
  <p>Hic anchora ratem fundet, est fidissima</p>
  <p>Haec statio, Delfii morare, et fingito</p>
  <p>Istic novas te comparare copias,</p>
  <p>Tantisper, omnia pede quonam eant, scias:</p>
  <p>≤line=115≥ Id referet autem fidus Aldegondius,</p>
  <p>Securiorque hac nulla surgit cautio.</p>
  <p>Quod iam attinet querelam ad alteram, tuis</p>
  <p>Favere fortunam hostibus, quis nesciat</p>
  <p>Has esse rerum, maxime belli, vices,</p>
  <p>≤line=120≥ Fortuna modo pro his partibus, pro illis modo</p>
  <p>Pugnet, triumphent dum quibus Deus dedit?</p>
  <p>Farnesius, dices, regens pro arbitrio</p>
  <p>Deae rotam, victoriae pene imperat,</p>
  <p>Traiectum adivit, occupavit Nervios,</p>
  <p>≤line=125≥ Dumkerka paret, ipsa tota Flandria:</p>
  <p>Quid restat omnem Parma palmam vicerit?</p>
  <p>At magna spes contra tibi ad res nascitur</p>
  <p>Probe gerendas, cum fames omnem premat</p>
  <p>Exercitum hostium, Ceres victum neget,</p>
  <p>≤line=130≥ Exhausta sint Arthesiae omnia horrea,</p>
  <p>Agrique iam nil suppetant Hannoniae:</p>
  <p>Quid commeatum non habentes autumas</p>
  <p>Audere posse? Castra cogentur quidem</p>
  <p>Dimittere, aut morbi simul rabie emori.</p>
  <p>≤line=135≥ Vides ut adsit haud mala expectatio?</p>
  <p>Ne saevus ergo te angat et cruciet dolor,</p>
  <p>Recolligens sed pristinos animos, para,</p>
  <p>Molire, fac, et perfice ad victoriam</p>
  <p>Quaecumque de te expectat omnis Belgica.</p>
  <p><hi rendition="simple:italic">Nassovius</hi></p>
  <p>≤line=140≥ Multam doloris tu tua prudentia</p>
  <p>Partem levasti, iamque stat Batavis meis</p>
  <p>Hic commorari, nec recedere Delfio,</p>
  <p>Occasio dum quid novi nova suadeat.</p>
  <p>At tu interim explora quid urbs clam mussitet,</p>
  <p>≤line=145≥ Et rebus, ut soles, severus consule.</p>
  <p>Nocturna iam fax suadet aegris quaerere</p>
  <p>Mortalibus somnos. Abeo, si fors quies</p>
  <p>Solito quietior animum laxet magis,</p>
  <p>Curasque fesso pellat alma pectore.</p>
  <p><hi rendition="simple:bold">Chorus.</hi>*</p>
  <p>≤line=150≥ Ut vivant variis conditionibus</p>
  <p>Mortales, in eo conveniunt tamen</p>
  <p>Omnes, quod miserae curriculum trahant</p>
  <p>Vitae, si modo sit vivere, non mori,</p>
  <p>Sortis praecipitem volvier ad rotam, [TK roram]</p>
  <p>≤line=155≥ Errare in medio semianimes mari,</p>
  <p>Praesentes tumidis fluctibus obrui,</p>
  <p>Et passim ancipitem ducere spiritum.</p>
  <p>Agrorum dominum torrida sydera,</p>
  <p>Foecundae pluviae, frigus et asperum,</p>
  <p>≤line=160≥ Et mentitus ager spem segetis bonae,</p>
  <p>Milesque innumeris luctibus afficit.</p>
  <p>Mercator fugiens pauperiem vagus</p>
  <p>Terraque et pelago, iam Boreae impetum,</p>
  <p>Praedonum rapidas iam inveniens manus,</p>
  <p>≤line=165≥ Se clamat miserum, terque miserrimum,</p>
  <p>Patronus trepido perdius in foro,</p>
  <p>Lites dum rigidas alterius studet</p>
  <p>Pacare, inque fidem iungere dexteras,</p>
  <p>Impacandum animo litigat in suo.</p>
  <p>≤line=170≥ Armorum cupidis pectora verberat</p>
  <p>Trux formido necis, rara pecunia</p>
  <p>Dextris, rara quies luminibus, fragor</p>
  <p>Munita arce minax fulminis in modum.</p>
  <p>Sed nec sors humiles tantum agitat domos,</p>
  <p>≤line=175≥ Privatosque viros, est miser, est miser</p>
  <p>Qui terras, etiam qui maria occupet,</p>
  <p>Et mundi dominus appetat aethera.</p>
  <p>Est vultur miseri pectora principis</p>
  <p>Rodens assidue, cura, metus, tremor</p>
  <p>≤line=180≥ Huic adsunt comites, cumque suos regit</p>
  <p>Ardens Phoebus equos, Lunaque cum suos,</p>
  <p>Si forte ante lares desideat vigil,</p>
  <p>Quaecumque aspiciet mortis erunt notae,</p>
  <p>Terretque effigies ducta tapetibus,</p>
  <p>≤line=185≥ Umbras nec proprias impavidus videt.</p>
  <p>Molli si requiem quaesierit toro,</p>
  <p>Leni non oculos nube teget sopor,</p>
  <p>Morpheus mira feret, cumque Phobetore</p>
  <p>Stertenti trepidum schemata phantasos.</p>
  <p>≤line=190≥ Sed curas Siculis forsitan in cibis</p>
  <p>Perdet, vel posito reiiciet mero,</p>
  <p>At non firma tenet iam pateram manus,</p>
  <p>Herbae lethiferae semina cogitans.</p>
  <p>Ieiunusque epulas deseret horridas,</p>
  <p>≤line=195≥ Servabitque animam, en imminet, imminet</p>
  <p>Effulgens capiti mucro necem ferens,</p>
  <p>Quem seta Sonipes alligat unica.</p>
  <p>Circundat validis praesidiis latus,</p>
  <p>Sed nec praesidiis credere se suis</p>
  <p>≤line=200≥ Confidit, mediis ne stet in hostibus,</p>
  <p>Et committat ovem mille lupis timet.</p>
  <p>Eheu, quam miserum vivere Principem,</p>
  <p>Affectantem animis imperio viam,</p>
  <p>Aut dantem populis iura tyrannide!</p>
  <p>≤line=205≥ Id fortuna nimis Nassovii docet.</p>
</div>
<div type="level1" xml:id="actus-secundus.">
  <head>5. ACTUS SECUNDUS.</head>
  <p><hi rendition="simple:italic">Gerardus.</hi></p>
  <p>Quid terga vertis anime? Quid trahis moram?</p>
  <p>Quis exsequendis te avocat coeptis timor?</p>
  <p>Quousque tandem heus tu, Gerarde, dormies,</p>
  <p>Ardens nihil gerere, timidus, excors, iners?</p>
  <p>≤line=210≥ Vivet tyrannus semper hic Nassovius</p>
  <p>Regi et Deo suo rebellis, perfidus,</p>
  <p>Immanis, atrox, qualis haud olim fuit</p>
  <p>Manuum amputator ille crudelis gigas,</p>
  <p>Qui nomen altae fecit Antuerpiae?</p>
  <p>≤line=215≥ Nec punietur iure perduellio?</p>
  <p>Nasci in duello et in duello commori,</p>
  <p>Pacisque inexpertos sinemus liberos?</p>
  <p>Foecunda quondam terra, nobilis, potens,</p>
  <p>Iam nuda, inops, iacens nihil de pristino</p>
  <p>≤line=220≥ Retinet decore, nulla habet vestigia</p>
  <p>Sui prioris, igne, ferro diruta</p>
  <p>Et iam requirit quos colat supplex Deos.</p>
  <p>Ille, ille fecit omnia haec, facit mala,</p>
  <p>Facietque posthac? O supreme coelitum</p>
  <p>≤line=225≥ Rector, cum id aspicias, scelus vivit tamen?</p>
  <p>Age, audeamus, dextera hic nostra cadat,</p>
  <p>Et gloriosa caede solius impii,</p>
  <p>Multis bonorum vita ematur millibus.</p>
  <p>Certum est, stat nunc aggredi facinus pium,</p>
  <p>≤line=230≥ Ingens, quod omne post loquatur saeculum,</p>
  <p>Omnes quod orbis audiant stupidae plagae.</p>
  <p>Quaerat cuniculos vetus vulpes suos,</p>
  <p>Sagacitas dextrae huius inveniet viam.</p>
  <p>Quid mente destinas? Necem quaeris tuam,</p>
  <p>≤line=235≥ Gerarde, nam si tale quid tentaveris,</p>
  <p>Moriendum erit: sic, sic iuvat, placet mori,</p>
  <p>Et morte vivam comparare gloriam</p>
  <p>Pietate partam, nulla quam sileat dies.</p>
  <p>Igitur quid hic moror? Sed ante mens mea</p>
  <p>≤line=240≥ Rationis audi quam soles sententiam.</p>
  <p><hi rendition="simple:italic">Gerardus, Ratio.</hi></p>
  <p>Mens aliquid ingens suggerit, Ratio, mihi,</p>
  <p>Quodque ipsa suggerit cito expleat manus</p>
  <p>Audax, nisi vetas. Quid id sit, proloquar</p>
  <p>Nil immoratus, ardor haud patitur moram.</p>
  <p>≤line=245≥ Iam mente pridem fixa stat sententia,</p>
  <p>Interficere quoquo modo Auriacum ducem.</p>
  <p>Si vis, paratus pergo coepta ut exequar.</p>
  <p><hi rendition="simple:italic">Ratio</hi></p>
  <p>Audacibus in ausis requiritur modus,</p>
  <p>Prudentia, et matura consultatio,</p>
  <p>≤line=250≥ Non res celeritas, sed probe ratio facit:</p>
  <p>Temet refrena, et cogita quid cogites.</p>
  <p><hi rendition="simple:italic">Gerardus</hi></p>
  <p>Cum cogitaris quod sat est, opus est manu,</p>
  <p>Dilatione saepe abest occasio.</p>
  <p><hi rendition="simple:italic">Ratio</hi></p>
  <p>Quae occasio? Auriacus petens Hollandiam</p>
  <p>≤line=255≥ Tota recessit callidus Brabantia.</p>
  <p><hi rendition="simple:italic">Gerardus</hi></p>
  <p>Adeunda nostro Hollandia est etiam pede.</p>
  <p><hi rendition="simple:italic">Ratio</hi></p>
  <p>Adiveris licet, quid illic est spei?</p>
  <p><hi rendition="simple:italic">Gerardus</hi></p>
  <p>Mitti rebellem nostra ad orcum dextera.</p>
  <p><hi rendition="simple:italic">Ratio</hi></p>
  <p>Inter suos suis latentem in aedibus?</p>
  <p><hi rendition="simple:italic">Gerardus</hi></p>
  <p>≤line=260≥ Melius ibi tum cum sibi cavet minus.</p>
  <p><hi rendition="simple:italic">Ratio</hi></p>
  <p>Vis una vires opprimet qui plurimas?</p>
  <p><hi rendition="simple:italic">Gerardus</hi></p>
  <p>Iniqua si vis est, dolus vim suppetet.</p>
  <p><hi rendition="simple:italic">Ratio</hi></p>
  <p>Uni nec ipsa vis, nec ipse sat est dolus.</p>
  <p><hi rendition="simple:italic">Gerardus</hi></p>
  <p>Unumne eum quicum Deus sit censeas?</p>
  <p><hi rendition="simple:italic">Ratio</hi></p>
  <p>≤line=265≥ Conanti idem alteri Deus non adfuit.</p>
  <p><hi rendition="simple:italic">Gerardus</hi></p>
  <p>Fere est secunda intentio felicior.</p>
  <p><hi rendition="simple:italic">Ratio</hi></p>
  <p>Quo res cadat, feliciter tibi nequit</p>
  <p>Contingere.</p>
  <p><hi rendition="simple:italic">Gerardus</hi></p>
  <p>At feliciter, si animum expleam.</p>
  <p><hi rendition="simple:italic">Ratio</hi></p>
  <p>Certum est mori te, ut expleas, non expleas.</p>
  <p><hi rendition="simple:italic">Gerardus</hi></p>
  <p>≤line=270≥ Si explevero, mi sufficit, moriar lubens.</p>
  <p><hi rendition="simple:italic">Ratio</hi></p>
  <p>Unde haec cupido dira, ut optes emori?</p>
  <p><hi rendition="simple:italic">Gerardus</hi></p>
  <p>Quid gloriosius quam eo mori modo?</p>
  <p><hi rendition="simple:italic">Ratio</hi></p>
  <p>At quo modo?</p>
  <p><hi rendition="simple:italic">Gerardus</hi></p>
  <p>Regi, Deo, Reipublicae [TK Republicae]</p>
  <p>Qui serviens moriatur, an moritur male?</p>
  <p><hi rendition="simple:italic">Ratio</hi></p>
  <p>≤line=275≥ Haec verba digna fortibus quidem viris.</p>
  <p><hi rendition="simple:italic">Gerardus</hi></p>
  <p>Sunt verba inania, at viros factum probat.</p>
  <p><hi rendition="simple:italic">Ratio</hi></p>
  <p>Audi Gerarde, tuta consilia accipe,</p>
  <p>Siste impetus parumper, et tibi consule,</p>
  <p>Animaeque ne sis prodigus, melioribus</p>
  <p>≤line=280≥ Vitam reserva casibus, fortem virum</p>
  <p>Fugiat temeritas, sera quam sapientia</p>
  <p>Sequitur, nihil lucri videns, damni satis.</p>
  <p><hi rendition="simple:italic">Gerardus</hi></p>
  <p>Vetasne Ratio liberare patriam,</p>
  <p>Finire bella? Reddere et mundo diem?</p>
  <p>≤line=285≥ Stygiis in undis mergere invisum caput?</p>
  <p>Fatis resistes? Fata quod posco volunt:</p>
  <p>Posco ut cadens mea manu Nassovius</p>
  <p>Miserabili exemplo doceat apud inferos,</p>
  <p>Principibus arma quid sit inferri suis.</p>
  <p><hi rendition="simple:italic">Ratio</hi></p>
  <p>≤line=290≥ Postquam furor te coepit, et nullus modus</p>
  <p>Datur temeritati, licet, fac omnia</p>
  <p>Animi tui ex sententia, iubeo nihil,</p>
  <p>Etiam nihil veto. Sed aspice terminum,</p>
  <p>It poenitentiam ante paulo audacia.</p>
  <p><hi rendition="simple:italic">Gerardus</hi></p>
  <p>≤line=295≥ Quo fata ducunt, quo vocat Deus, sequor.</p>
  <p><hi rendition="simple:bold">Chorus.</hi>*</p>
  <p>Cui sunt publica propriis</p>
  <p>Exoptata magis commoda, cui sua</p>
  <p>Vilet pro patria salus,</p>
  <p>Coelum, auras superas, lumen et aurei</p>
  <p>≤line=300≥ Qui fastidit Apollinis,</p>
  <p>Mortis nec dubitat supplicia horrida</p>
  <p>Forti pectore perpeti,</p>
  <p>Si prosit miseris mors sua civibus,</p>
  <p>Illi rerum opifex Deus</p>
  <p>≤line=305≥ Robur pectoribus non superabile,</p>
  <p>Invictosque animos dedit:</p>
  <p>Inque eius calido plurima sanguine,</p>
  <p>Aurae semina miscuit</p>
  <p>Coelestis, solidi propositi tenax</p>
  <p>≤line=310≥ Et nullo domitus metu,</p>
  <p>Auderet populi colla resolvere,</p>
  <p>Infandum feriens caput.</p>
  <p>Hac virtute polum Mutius attigit, [TK virtutve]</p>
  <p>Quamvis dextra fefellerit.</p>
  <p>Hac Brutus tumulum fugit inhospitum,</p>
  <p>Quamvis non sine Cassio.</p>
  <p>≤line=315≥ Hac vitam Harmodius nominis obtinet,</p>
  <p>Quamvis una ope fortior.</p>
  <p>Notus post genitis hac erit omnibus</p>
  <p>Audax in patrem Carnabas.</p>
  <p>Invisi superis qui populum premunt</p>
  <p>≤line=320≥ Duris legibus impii, et</p>
  <p>Qui contra Dominos ambitiosius</p>
  <p>Periuri arma ferunt suos,</p>
  <p>Hi raro pereunt morte sua, Deus</p>
  <p>Ingentes animis viros</p>
  <p>≤line=325≥ Ultores scelerum suscitat, hoc genus</p>
  <p>Qui tradant celeres neci.</p>
  <p>En talis superûm numine Baltasar</p>
  <p>Surgit, Nassovio minax,</p>
  <p>Uni Nassovio, qui pepulit solo</p>
  <p>≤line=330≥ Belgarum dominum et deos,</p>
  <p>Nudavitque bonis omnibus incolas</p>
  <p>Longis seditionibus.</p>
</div>
<div type="level1" xml:id="actus-tertius.">
  <head>7. ACTUS TERTIUS.</head>
  <p><hi rendition="simple:italic">Colignia, Nutrix.</hi></p>
  <p>Pavet animus, horret, horror artus concutit:</p>
  <p>Perii misera, si pondus insit somniis.</p>
  <p>≤line=335≥ Quae dormienti visa somnus attulit</p>
  <p>Horrenda, tetra, monstruosa, atrocia!</p>
  <p>Mens deficit, memoria sola me necat.</p>
  <p>Pietas aliqua si restat, o mundi arbiter,</p>
  <p>Cui paret ordo numinum fatalium, [TK .]</p>
  <p>≤line=340≥ Cuius voluntatem deae sequitur rota,</p>
  <p>Averte quaeso, si quod est omen malum:</p>
  <p>Serva virum incolumem meum, et si quid domus</p>
  <p>Peccavit ista, parce, vel veni, pater,</p>
  <p>Ad ultionem lentior.</p>
  <p><hi rendition="simple:italic">Nutrix</hi></p>
  <p>Quis te timor</p>
  <p>≤line=345≥ Alumna torquet? Pallor ora quis occupat?</p>
  <p>Cur o natantes lacrymis cerno genas?</p>
  <p>Effare, fando saepe minuitur dolor.</p>
  <p><hi rendition="simple:italic">Colignia</hi></p>
  <p>Animus refugit, Altrix, nec audet dicere,</p>
  <p>Ne forsan accidat quod ipse sibi malum</p>
  <p>≤line=350≥ Praesagit.</p>
  <p><hi rendition="simple:italic">Nutrix</hi></p>
  <p>Inclusus dolor cor strangulat,</p>
  <p>Secreta cura pectus exurit magis,</p>
  <p>Resume vires, te excita viriliter,</p>
  <p>Quod mi ipsa dixeris, tibi dictum puta.</p>
  <p><hi rendition="simple:italic">Colignia</hi></p>
  <p>Nostrum levamen, nostra consolatio</p>
  <p>≤line=355≥ In rebus arduis et afflictis, mea</p>
  <p>Nutrix, parentis quam instar ipsa diligo,</p>
  <p>Ut hoc velim celare te, haud valeam tamen,</p>
  <p>Nec quicquid abditissimum penetralibus</p>
  <p>Animae latere possit. Ergo percipe</p>
  <p>≤line=360≥ Verbis tribus. Me terruerunt somnia.</p>
  <p><hi rendition="simple:italic">Nutrix</hi></p>
  <p>Somnia quid aliud sunt precor quam somnia?</p>
  <p>Parva est doloris ansa si nihil amplius,</p>
  <p>Sed perge tamen, et explica quid videris.</p>
  <p><hi rendition="simple:italic">Colignia</hi></p>
  <p>Cadebant Coelo sydera, et iam Lucifer</p>
  <p>≤line=365≥ Lucebat axe solus, indicans diem</p>
  <p>Cito nasciturum, solis ortu proximi,</p>
  <p>Cum somnus absens parte noctis plurima</p>
  <p>Gravis irruit, fessos graviter oculos premens:</p>
  <p>Tum visus est mihi meus. Sed sustine</p>
  <p>≤line=370≥ Altrix cadentem, deficio, morior.</p>
  <p><hi rendition="simple:italic">Nutrix</hi></p>
  <p>Bono</p>
  <p>Sis animo, alumna, vana somnus obiicit</p>
  <p>Simulacra plerumque, et metus vanos ciet,</p>
  <p>Ne metue, rem narra velut iam occoeperas.</p>
  <p><hi rendition="simple:italic">Colignia</hi></p>
  <p>Tum visus est mihi meus Nassovius,</p>
  <p>≤line=375≥ Nassovius meus, mea salus, cor meum,</p>
  <p>Mea vita, tabo, sanguine, sanie fluens,</p>
  <p>Evisceratus, mortuus crudeliter</p>
  <p>Medio iacere in atrio. Subito quies</p>
  <p>Rumpitur imagine impia, tetra, truci,</p>
  <p>≤line=380≥ Vigilque quaero perditum visu virum,</p>
  <p>Quem mihi repertum amplexibus vix credidi.</p>
  <p>Quid hoc mali portendat haud scio, tamen</p>
  <p>Viri ob salutem palleo dubiam mei,</p>
  <p>Sudorque totum frigidus corpus tenet.</p>
  <p><hi rendition="simple:italic">Nutrix</hi></p>
  <p>≤line=385≥ Est somniorum inanis aestimatio,</p>
  <p>Domina, ac alumna, nec fidem sapiens eis</p>
  <p>Unquam tribuerit: quippe novit plus satis,</p>
  <p>Fortasse si quid mente nimium impressimus</p>
  <p>Vigiles, idem redire dormientibus,</p>
  <p>≤line=390≥ Horribiliorem praeferens imaginem,</p>
  <p>Quae postea evanescit umbris ocyus.</p>
  <p>Amor timorem gignit, et multos timor</p>
  <p>Meditatur eventus sinistros improbus,</p>
  <p>Quos nocte somnus reddit horrorem ferens.</p>
  <p>≤line=395≥ Atque id tibi iam contigit amanti virum.</p>
  <p>Vides ut haud sit ampla materies metus?</p>
  <p>At enim quis audax est satis Nassovium</p>
  <p>Ut ausit aggredi? Aut quis adeo est impius</p>
  <p>Ut moliatur patriae patri malum?</p>
  <p><hi rendition="simple:italic">Colignia</hi></p>
  <p>≤line=400≥ Nescis quis ausum fuerit in eundem prius?</p>
  <p><hi rendition="simple:italic">Nutrix</hi></p>
  <p>Nescis quid audax praemii perceperit?</p>
  <p><hi rendition="simple:italic">Colignia</hi></p>
  <p>At rursus alter si audeat felicius?</p>
  <p><hi rendition="simple:italic">Nutrix</hi></p>
  <p>Audaciae exitus prioris efficit,</p>
  <p>Imposterum ne quis nefas tantum audeat.</p>
  <p><hi rendition="simple:italic">Colignia</hi></p>
  <p>≤line=405≥ Faxit Deus ut hoc ita sit, at timor nequit</p>
  <p>Recedere, et vim colligit quod suspicor.</p>
  <p>Sed ecce cerno cui parento coniugem.</p>
  <p><hi rendition="simple:italic">Nassovius. Colignia.</hi></p>
  <p>Cuius querelas audio, coniux, tuas?</p>
  <p><hi rendition="simple:italic">Colignia</hi></p>
  <p>Utinam esset integrum meas non dicere!</p>
  <p><hi rendition="simple:italic">Nassovius</hi></p>
  <p>≤line=410≥ Quid esse dicam hoc? Causa quae cogit queri?</p>
  <p><hi rendition="simple:italic">Colignia</hi></p>
  <p>Permitte sileam, causa nam prodest nihil.</p>
  <p><hi rendition="simple:italic">Nassovius</hi></p>
  <p>Celare quicquam coniugem possis tuum?</p>
  <p><hi rendition="simple:italic">Colignia</hi></p>
  <p>Celare possum scita quae prosunt minus.</p>
  <p><hi rendition="simple:italic">Nassovius</hi></p>
  <p>Prosit: vel obsit, quid sit audire expeto,</p>
  <p>≤line=415≥ Uterque cur te deficit poples? Tremis</p>
  <p>Etiam viro praesente? Quid metuis tibi?</p>
  <p><hi rendition="simple:italic">Colignia</hi></p>
  <p>Metuo quidem mihi, sed et primum tibi.</p>
  <p><hi rendition="simple:italic">Nassovius</hi></p>
  <p>Mihi quid?</p>
  <p><hi rendition="simple:italic">Colignia</hi></p>
  <p>Necem.</p>
  <p><hi rendition="simple:italic">Nassovius</hi></p>
  <p>Necem? Unde sed necem auguras?</p>
  <p><hi rendition="simple:italic">Colignia</hi></p>
  <p>In somniis, quae dum recordor, protinus</p>
  <p>≤line=420≥ Exanimor.</p>
  <p><hi rendition="simple:italic">Nassovius</hi></p>
  <p>An vanis fidem addis somniis?</p>
  <p>Mantoque somnians futura coniicis?</p>
  <p>Sed quae ista tandem terruere insomnia?</p>
  <p><hi rendition="simple:italic">Colignia</hi></p>
  <p>Hac nocte visa sum heu cruentum in atrio</p>
  <p>Medio iacentem evisceratum cernere,</p>
  <p>≤line=425≥ Te, dulce decus et omne praesidium meum. [TK Te dulce
  decus,]</p>
  <p><hi rendition="simple:italic">Nassovius</hi></p>
  <p>Hoc scilicet te angit, premitque hic scrupulus?</p>
  <p>Nimium es mulier: effunde fletus aequior.</p>
  <p>Nocturna spectra facere stultitiae arguit.</p>
  <p><hi rendition="simple:italic">Colignia</hi></p>
  <p>Quam stulta sic dici, augur et mendax velim!</p>
  <p><hi rendition="simple:italic">Nassovius</hi></p>
  <p>≤line=430≥ Secura vive, pectus antiquum advocans.</p>
  <p><hi rendition="simple:italic">Colignia</hi></p>
  <p>Securitatis da mihi causam prius.</p>
  <p><hi rendition="simple:italic">Nassovius</hi></p>
  <p>Tu quicquid optes postula, certum est dare.</p>
  <p><hi rendition="simple:italic">Colignia</hi></p>
  <p>Caveas nefastum hunc postulo tibi diem.</p>
  <p><hi rendition="simple:italic">Nassovius</hi></p>
  <p>Num sat satellites meum stipant latus?</p>
  <p><hi rendition="simple:italic">Colignia</hi></p>
  <p>≤line=435≥ Numerus tuetur Principem, melius fides.</p>
  <p><hi rendition="simple:italic">Nassovius</hi></p>
  <p>Batavisne gens possit fidelior eligi?</p>
  <p><hi rendition="simple:italic">Colignia</hi></p>
  <p>Etiam parari tibi alia insidiae queunt.</p>
  <p>Quod ante subiisti periculum, vide.</p>
  <p><hi rendition="simple:italic">Nassovius</hi></p>
  <p>Parere fatis, si velis, nolis, decet,</p>
  <p>≤line=440≥ Humanaque illic nil valet prudentia,</p>
  <p>Contra, ante mortem cura te facit mori.</p>
  <p>Timere cessa, nil timendum contigit.</p>
  <p>Ego bonorum turba quo me civium</p>
  <p>Ad res gerendas advocat, me confero.</p>
  <p><hi rendition="simple:italic">Colignia</hi></p>
  <p>≤line=445≥ O te deorum percolenda numina,</p>
  <p>Per fratris impie necati umbram piam,</p>
  <p>Per filium fastidiosum Iberiae,</p>
  <p>Per mutuam dextram atque coniugii fidem,</p>
  <p>Per spem tumentis alvi, o coniunx, obsecro</p>
  <p>≤line=450≥ Ne luce saltem hac lumine efferas pedem,</p>
  <p>Si lux meretur dicier, quae nubibus</p>
  <p>Obducta (cernis quis dies) noctem tibi</p>
  <p>Longam videtur ni caves portendere.</p>
  <p><hi rendition="simple:italic">Nassovius</hi></p>
  <p>Ut vortit omnia male, nec demens potest</p>
  <p>≤line=455≥ Timorem opinione conceptum levi</p>
  <p>Deponere. Extorquet quod ipsa vis nequit [TK neguit]</p>
  <p>Tandem mulier. Age, hoc tibi tribuo, queri</p>
  <p>Ut desinas, ne lumine efferam pedem,</p>
  <p>Hac luce saltem. Sed decus serva meum,</p>
  <p>≤line=460≥ Causamque necte civibus probabilem,</p>
  <p>Ut differantur in diem comitia.</p>
  <p><hi rendition="simple:bold">Chorus.</hi>*</p>
  <p>Cum fata cunctos eripiant sua,</p>
  <p>Nec parcat ulli dira necessitas,</p>
  <p>Sortita Reges et colonos,</p>
  <p>≤line=465≥ Omnem animam rapiente dextra:</p>
  <p>Incerta certe mortis erit dies,</p>
  <p>Nullusque vivam dicere crastinum [TK &lt;vivum?]</p>
  <p>Audebit, in lucro reponet</p>
  <p>Temporis articulos futuri.</p>
  <p>≤line=470≥ Quandoque vitae terminus attamen,</p>
  <p>Mors et virorum nota potentium</p>
  <p>Monstratur ignitis cometis,</p>
  <p>Milleque prodigiis polorum.</p>
  <p>Quin saepe porta ducere cornea</p>
  <p>≤line=475≥ Est visus umbras Morpheus indices,</p>
  <p>Mortis futurae. Saeva nati</p>
  <p>Fata sui sequitantis aprum</p>
  <p>Sub nocte vidit Lydius, et fides</p>
  <p>Visum secuta est, occidit impie [TK impiae]</p>
  <p>≤line=480≥ Prave expiati Parricidae</p>
  <p>Regia progenies sagitta.</p>
  <p>Sub nocte vidit vulnera Caesaris</p>
  <p>Calpurnia uxor, luceque postera</p>
  <p>Videre Brutum Cassiumque</p>
  <p>≤line=485≥ Caesareo madidos cruore,</p>
  <p>Alto iubentes e Capitolio,</p>
  <p>Ut servitutis deposito iugo,</p>
  <p>Iure et recepto civitatis,</p>
  <p>Sacra deis populus referret.</p>
  <p>≤line=490≥ Quid prisca? Coniunx Auriaci, viri</p>
  <p>Aperta vidit viscera dormiens,</p>
  <p>Unde ominatur moesta caro</p>
  <p>Exitium veniens marito.</p>
  <p>Exorat orans ut lateat domi,</p>
  <p>≤line=495≥ Sic et cruentas effugiat manus,</p>
  <p>Nec novit imprudens, in herba</p>
  <p>Tabificum latitare sepem.</p>
  <p>Quemcumque poscit Iuppiter ad necem</p>
  <p>Iratus atram, ne fugiat, latens</p>
  <p>≤line=500≥ Telluris in centro profundae,</p>
  <p>Non media caput abdat unda.</p>
  <p>Extensa late magna Iovis manus</p>
  <p>Pertingit omnes una simul vias.</p>
  <p>Quo se impius, dum saevit, orbem</p>
  <p>≤line=505≥ Fulmine concutiens corusco?</p>
  <p>Ille, ille solus non metuat Dei</p>
  <p>Tutus potentis fulmineam manum,</p>
  <p>Vivatque secure quietus,</p>
  <p>Conscia quem minime premit mens.</p>
</div>
<div type="level1" xml:id="actus-quartus.">
  <head>9. ACTUS QUARTUS.</head>
  <p><hi rendition="simple:italic">Gerardus.</hi></p>
  <p>≤line=510≥ Iam Delfii ad ripam ratis nostra appulit</p>
  <p>Ventis secundis, nec moram traxit natans,</p>
  <p>Adeo institutum comprobant aquae meum.</p>
  <p>Suspicio templa queis Deus abactus fuit,</p>
  <p>Arasque sacras ante, nunc graves haras.</p>
  <p>≤line=515≥ En cerno edax quas flamma reliquias adhuc</p>
  <p>Liquit videndas. Lustra labuntur decem,</p>
  <p>Vulcanus ex quo civitatis plurimam</p>
  <p>Partem voravit. Cerno iam Auriaci domum,</p>
  <p>Impia, profana, incesta, rapidis ignibus</p>
  <p>≤line=520≥ Palatia pianda. En tumet pectus mihi,</p>
  <p>Erigitur, exardescit, advocat manum.</p>
  <p>Nunc dextra agendum fortiter, tempus vocat,</p>
  <p>Cogenda virtus, omne robur masculum</p>
  <p>Circumlegendum, res locusque postulat.</p>
  <p>≤line=525≥ Sed occupatas esse conspicio fores</p>
  <p>Magna Satellitum manu: admitti tamen</p>
  <p>Intro necesse est, arte, fraude, industria</p>
  <p>Aditus parandus. Mors recens ducis Andium</p>
  <p>Causas mei adventus probabiles feret.</p>
  <p>≤line=530≥ Simulabo ferre litteras ad Principem,</p>
  <p>Et fata amici nunciare tristia.</p>
  <p>Admittar, io vicimus. Cum venero</p>
  <p>Coram, celeriter utar intrepida manu.</p>
  <p>Hic restat actus. De salute nam mea</p>
  <p>≤line=535≥ Parum laboro, cum salutem gloria</p>
  <p>Vitamque vincat morte facta illustrior.</p>
  <p>O summe Rector omnium quae sol videt,</p>
  <p>Etiam invidendo quae sinu tellus ferax</p>
  <p>Altumque celat, unus imperio omnia</p>
  <p>≤line=540≥ Iugi gubernans, qui tyrannos aspicis</p>
  <p>Plebem prementes, perduelles et viros</p>
  <p>Atroce vultu ad ultionem concito:</p>
  <p>Si potuit ingens Goliae corpus, manus</p>
  <p>Pastoris imbellis lapide consternere:</p>
  <p>≤line=545≥ Si mulier ausa est Sisaram Ducem Iahel</p>
  <p>Interficere clavo applicato tempori:</p>
  <p>Si liberavit urbem ab ultimis malis</p>
  <p>Vidua, inimicum dum tulit sacco caput,</p>
  <p>Te tela semper dirigente fortia,</p>
  <p>≤line=550≥ Propter salutem publicam, iam dirige</p>
  <p>Tela mea, vires suppetens. Nassovii est</p>
  <p>Quod peto caput, propter salutem publicam.</p>
  <p>Impune Regi perduellis hic suo</p>
  <p>Intulerit arma? Impune sacram virginem</p>
  <p>≤line=555≥ Claustris rapuerit sacrilegus? Imagines,</p>
  <p>Delubra sacra effregerit et exusserit?</p>
  <p>Fac cum parabo tradere impium neci,</p>
  <p>Abstrusa flammae ne nimis sint semina,</p>
  <p>Nec lentus ignis veniat ad vim plumbeam.</p>
  <p>≤line=560≥ Sed tutum erit silentium: satellitem</p>
  <p>Video paratum de meis negotiis</p>
  <p>(Ni forte fallor) quippiam cognoscere.</p>
  <p><hi rendition="simple:italic">Satelles. Gerardus.</hi></p>
  <p>Quis es, unde pergis?</p>
  <p><hi rendition="simple:italic">Gerardus</hi></p>
  <p>Gallus, eque Gallia.</p>
  <p><hi rendition="simple:italic">Satelles</hi></p>
  <p>Cuius pedem istuc contulisti gratia?</p>
  <p><hi rendition="simple:italic">Gerardus</hi></p>
  <p>≤line=565≥ Ut nuntiarem Principi quod contigit</p>
  <p>Illic novi, non absque magno pondere,</p>
  <p>Et ecce missus quas ei adfero litteras.</p>
  <p><hi rendition="simple:italic">Satelles</hi></p>
  <p>Sed amabo quid novi?</p>
  <p><hi rendition="simple:italic">Gerardus</hi></p>
  <p>Propius ergo tuam</p>
  <p>Aurem applica, ne quis secundus audiat:</p>
  <p>≤line=570≥ Recens supremum regius clausit diem</p>
  <p>Dux Andium. Ne plura quaesieris, sat est</p>
  <p>Legati obire munus ut videar male.</p>
  <p>Sed dic vicissim, ubi reperiam Principem?</p>
  <p><hi rendition="simple:italic">Satelles</hi></p>
  <p>Iam commode mensae assidet subtristior.</p>
  <p><hi rendition="simple:italic">Gerardus</hi></p>
  <p>≤line=575≥ Adibo, fungar munere imposito mihi.</p>
  <p><hi rendition="simple:bold">Chorus.</hi>*</p>
  <p>Qui suos victor superavit hostes,</p>
  <p>Ne dolus quaeras fueritve virtus.</p>
  <p>Si fidem prisci coluere sancto</p>
  <p>Marte Quirites:</p>
  <p>≤line=580≥ Gloriae id fecit violens cupido:</p>
  <p>Sed revolvatur ratio utriusque,</p>
  <p>Gloriam virtus, dolus ipse quaerit</p>
  <p>Utilitatem.</p>
  <p>Noverat prudens Itachus, valeret</p>
  <p>≤line=585≥ Quid dolus: quare sapiens vocari</p>
  <p>Dignus, et magno potuit videri</p>
  <p>Maior Achille.</p>
  <p>Impiam nati cineres parentem</p>
  <p>Arte luserunt, retinetque laudem</p>
  <p>≤line=590≥ Quod patris manes ita vindicarit</p>
  <p>Cautus Orestes.</p>
  <p>Iure Zopirus, celebratur amplis</p>
  <p>Laudibus, Regi Babylona subdens,</p>
  <p>Auribus scissas socians pudendo</p>
  <p>≤line=595≥ Vulnere nares.</p>
  <p>Tarquini natus Gabios paterno</p>
  <p>Addidit regno, bene praedicandus,</p>
  <p>Tincta nudarit licet indecoro</p>
  <p>Terga cruore.</p>
  <p>≤line=600≥ Ille dux fertur melior triumphum,</p>
  <p>Qui refert victo rediens ab hoste,</p>
  <p>Foeminis fletos nitido reducens</p>
  <p>Ense maritos:</p>
  <p>Plurimum quam qui tolerans in armis,</p>
  <p>≤line=605≥ Sorte bellorum variante casus,</p>
  <p>Vicerit multa, male gloriosus,</p>
  <p>Caede suorum.</p>
  <p>Qui latet, Martem fugiens apertum</p>
  <p>Hostis, occidi poterit latenter.</p>
  <p>≤line=610≥ Rectius vulpi valet obviare</p>
  <p>Altera vulpes.</p>
</div>
<div type="level1" xml:id="actus-quintus.">
  <head>11. ACTUS QUINTUS.</head>
  <p><hi rendition="simple:italic">Nutrix.</hi></p>
  <p>Ubi sum? Quid aspexi? Quid excepi auribus?</p>
  <p>Quid misera vidi? Quod notavi oculis nefas?</p>
  <p>Iam tota Erinnys, horror et furiae truces</p>
  <p>≤line=615≥ Dominantur aula. Eheu iacet Princeps, iacet</p>
  <p>Exanimis, in suo natatque sanguine,</p>
  <p>Domini fluens sparsim irrigat domum cruor,</p>
  <p>Parietibus addens triste et horrendum decus.</p>
  <p>O quam extiterunt vera alumnae insomnia</p>
  <p>≤line=620≥ Adeo nihil mentita! Quid faciam? Quid heu</p>
  <p>Facies alumna cum dolorem intelliges</p>
  <p>Luctusque tantos? Fata vivens coniugis</p>
  <p>Audire perferes? Num erit satius mori?</p>
  <p>Comitemque manes ocyus sequi pios?</p>
  <p>≤line=625≥ Egone tantae cladis esse nuntia</p>
  <p>Invisa possum? Non feram, iussit tamen</p>
  <p>Sibi referri, misit et hoc nomine</p>
  <p>Per me resciret quo omnia hic starent loco.</p>
  <p>Quippe animus illi semper inquietior</p>
  <p>≤line=630≥ Momenta fuit ad singula, ex quo somnium</p>
  <p>Vidit, nec illam effugit anxietas metus</p>
  <p>Crescens in horas, corque pungens acrius.</p>
  <p>Sed ecce cerno quae cito huc rapitur gradu,</p>
  <p>Ardente vultu, qualis Enthyas furit</p>
  <p>≤line=635≥ Pindi iugalis vertice, aestuat, fremit,</p>
  <p>Queritur, gemit, proclamat, est impos sui.</p>
  <p>Audivit ipsa scilicet strepitum loci,</p>
  <p>Sonosque tristes excitatos atrio.</p>
  <p>Ne vera sint, quae vera sunt nimis, timet.</p>
  <p><hi rendition="simple:italic">Colignia. Nutrix. Holachius.</hi></p>
  <p>≤line=640≥ Si quis amor, Altrix, quicquid est referens, citam</p>
  <p>Concede vitae vel necis mihi copiam.</p>
  <p><hi rendition="simple:italic">Nutrix</hi></p>
  <p>Aequa ferendum est mente quod Deus imperat.</p>
  <p><hi rendition="simple:italic">Colignia</hi></p>
  <p>Perplexitate quid tua miseram necas?</p>
  <p>Differsque longis veritatem ambagibus?</p>
  <p>≤line=645≥ Rem ut est refer, simplex tua sit oratio.</p>
  <p>Quis clamor ille? Quis pedum strepitus fuit?</p>
  <p>Num luctuosus patriae, at primum mihi?</p>
  <p>Vivitne coniux? An quid aliter contigit?</p>
  <p>Etiam silebit me iubente pervicax?</p>
  <p>≤line=650≥ Sed quid loquelas? Sat docet silentium,</p>
  <p>Oculi tristes et genua labantia:</p>
  <p>Etiam rem aperte monstrat adveniens Comes</p>
  <p>Holachius, cuius cadit ab oculis fides.</p>
  <p>Perii, occidi, non sum amplius, fulmen cadat</p>
  <p>≤line=655≥ Coelo coruscum, hocque obruat cadens caput,</p>
  <p>Inhiansve terra quam edidit iam obsorbeat. [TK aedidit]</p>
  <p>Vel lenta si Iovis manus, si immobilis</p>
  <p>Tellus opem negat, aequora misereamini,</p>
  <p>Me rapite, per vos ad Stygem pateat via.</p>
  <p><hi rendition="simple:italic">Holachius</hi></p>
  <p>≤line=660≥ Veterem advoca constantia, Princeps, dolor</p>
  <p>Non serpat ultra, disce fortunam pati, et</p>
  <p>Necessitatis robur insuperabile.</p>
  <p>Non occidit coniux tuus, spes est super</p>
  <p>Plurima salutis, vivit et loquitur, necem</p>
  <p>≤line=665≥ Non omnia adferunt cruentam vulnera.</p>
  <p>Cur fles calentem? Cur parentas vivido?</p>
  <p><hi rendition="simple:italic">Colignia</hi></p>
  <p>Ne vana iacias verba spem fingens mihi,</p>
  <p>Impia peremit Principem manus meum.</p>
  <p>O dira fata! Quod mihi restat malum?</p>
  <p>≤line=670≥ Omnia peregi, si morior, accedere</p>
  <p>Mors sola nostris quam expeto potest malis.</p>
  <p>Thalassiarchae (dedecus loquar meum)</p>
  <p>Patris senectus ad crucem rapta est, foret</p>
  <p>Cum regias prius vocata ad nuptias,</p>
  <p>≤line=675≥ Cum Sequana erubuit, et aggere plurimo</p>
  <p>Potuit retardari cadaverum, fluens</p>
  <p>Vulneribus undas ni coëgisset cruor.</p>
  <p>Proscriptionem non refero, vetus est malum,</p>
  <p>Amissa bona, priscique sanguinis decus:</p>
  <p>≤line=680≥ Malum recens instar malorum est omnium,</p>
  <p>Vir cum occidit meus. Quis o, quis adferat</p>
  <p>Cor parricidae dentibus praedam meis?</p>
  <p>Deducite ad virum, feram ultima oscula,</p>
  <p>Frigensque quamvis corpus, amplectar tamen,</p>
  <p>≤line=685≥ Luminaque claudens hac manu, moriar super.</p>
  <p><hi rendition="simple:italic">Holachius</hi></p>
  <p>Illam doloris anxifer vortex premit:</p>
  <p>Vides colorem ut mutet, et maculet genas?</p>
  <p>Eius liquescat animus? Ut sudor fluat</p>
  <p>Algens madenti fronte? Inest periculum</p>
  <p>≤line=690≥ Morae. Intus illam ducere, atque aegram toro</p>
  <p>Mandare, praesens nos monet necessitas,</p>
  <p>Animas duas ne rapiat una eadem dies.</p>
  <p><hi rendition="simple:italic">Nutrix</hi></p>
  <p>Ne solvat uterum cruda Lucina horreo,</p>
  <p>Matrique foetus viperae fatum ferat.</p>
  <p><hi rendition="simple:italic">Nuntius. Chorus.</hi></p>
  <p>≤line=695≥ Res quanta cessit? Quem decennia per duo</p>
  <p>Domare tota non potuit Iberia,</p>
  <p>En unius conatibus momentulo</p>
  <p>Temporis, anima inanis iacet Nassovi. [TK animae]</p>
  <p><hi rendition="simple:bold">Chorus</hi></p>
  <p>Expone seriem caedis, enarra omnia.</p>
  <p><hi rendition="simple:italic">Nuntius</hi></p>
  <p>≤line=700≥ Medium axem Apollo transierat, et iam ad plagam</p>
  <p>Fiebat inclinatio occiduam, atrio</p>
  <p>Princeps inambulabat, imo pectore</p>
  <p>Plurima revolvens quam solebat tristius.</p>
  <p>Ibi quod videretur severior, sui</p>
  <p>≤line=705≥ Reliquerant solum, imperata dum daret.</p>
  <p>Vix semihora exacta, cum bombardulae</p>
  <p>Onere solutae percipitur ictus strepens</p>
  <p>Totum atrium quatere. Subitus omnes timor</p>
  <p>Invadit aliquid male timentes Principi.</p>
  <p>≤line=710≥ Concurritur, primusque Comes Holachius</p>
  <p>Singultientem extrema reperit Principem,</p>
  <p>Fusum, cruore turpiter pictum suo,</p>
  <p>Cuius latus traiecerat glans plumbea</p>
  <p>Gemina. Auctor eius quaeritur cladis, fores</p>
  <p>≤line=715≥ Claudi iubentur, ne saluti sit via.</p>
  <p>Scrutantur omnes angulos palatii</p>
  <p>Satellites, omnemque pertentant domum.</p>
  <p>Quid plura? Reperitur necis qui auctor fuit.</p>
  <p>Constantiam admirabilem prae se ferens.</p>
  <p>≤line=720≥ Nec quaestionibus coacti est veritas:</p>
  <p>Ecce adsum, ait, si quaeritis qui Principem</p>
  <p>Peremerit, perempto eo perimar lubens,</p>
  <p>Supplicia quamvis mihi parentur barbara.</p>
  <p>Qui fortia ausus est agere, et is fortia</p>
  <p>≤line=725≥ Audere debet perpeti. Custodiae</p>
  <p>Iam traditus, poenas graves audaciae</p>
  <p>Expectat audax, nec timori dat locum</p>
  <p>In pectore inflato rei actae gloria.</p>
  <p><hi rendition="simple:bold">Chorus</hi></p>
  <p>Rem audio stupendam, omnemque quae super fidem.</p>
  <p><hi rendition="simple:italic">Nuntius</hi></p>
  <p>≤line=730≥ Sed nondum habes omnia: querelas audiit</p>
  <p>Mortem gementum coniugis Colignia,</p>
  <p>Exiliit ipsa sedibus, ululans, furens,</p>
  <p>Qualis Leaena cui catuli adempti, et Leo.</p>
  <p>Tandem doloris ferre pondus nescia,</p>
  <p>≤line=735≥ Prolapsa terram contigit, Lucinaque</p>
  <p>Novos labores adferens sine tempore</p>
  <p>Uterum resolvit, ediditque mortuum [TK aediditque]</p>
  <p>Foetum, parente respuentem mortuo</p>
  <p>Auras subire vitae. At ipsa puerpera,</p>
  <p>≤line=740≥ Puerpera haud tamen, dubium agit spiritum,</p>
  <p>Tumulumque vult unum capere tria corpora.</p>
  <p>Mirum, videre si queat lucem alteram.</p>
  <p><hi rendition="simple:bold">Chorus.</hi>*</p>
  <p>Tragico fine rebelles dare finem</p>
  <p>Videas curriculo vitae, et obire</p>
  <p>≤line=745≥ Miseros caede cruenta. Scelus aequo</p>
  <p>Sequitur poena pede. Ergo reverenter</p>
  <p>Dominos discite vestros reputare,</p>
  <p>Et iis arma movere ambitiose</p>
  <p>Sceleri vertite summo. Deus omnes</p>
  <p>≤line=750≥ Odio prosequitur, qui scelerato</p>
  <p>Animo sunt in eos, quos coluisse</p>
  <p>Merito debuerint, perfidiaeque</p>
  <p>Iubet aequas cito persolvere poenas.</p>
</div>
<div type="level1" xml:id="back">
  <head>Back</head>
  <p>Tragoediae finis.</p>
</div>
</body>
</text>
</TEI>
