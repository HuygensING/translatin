<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
<teiHeader>
  <fileDesc>
    <titleStmt>
      <title></title>
    </titleStmt>
    <publicationStmt>
    </publicationStmt>
    <sourceDesc>
      <p>Produced by pandoc.</p>
    </sourceDesc>
  </fileDesc>
</teiHeader>
<text>
<body>
<div type="level1" xml:id="front">
  <head>Front</head>
  <p>H. Grotii ADAMUS EXUL TRAGOEDIA.</p>
  <p>Eius interlocutores.</p>
  <p>Sathan.</p>
  <p>Chorus.</p>
  <p>Angelus.</p>
  <p>Adamus.</p>
  <p>Eva.</p>
  <p>VOX DEI.</p>
  <p>ARGUMENTUM.</p>
  <p>Post rerum creationem, et Angelorum lapsum homo in Paradiso
  constitutus est, datum ei in inferiorem orbem Imperium, vetitumque, ne
  arboris quae scientiae boni et mali symbolum erat, fructum carperet.
  Sathan ut contra praeceptum fieret primum hominem marem simulata
  amicitia aggreditur, deinde foeminam serpentis figura, quae seducta
  virum ad peccati societatem impellit. Unde uterque horto expulsus est,
  et morti miseriaeque mancipatus. Salus restituta spe et fide venturi
  Messiae. Scena est in Hedene Babyloniae regione, ubi erat hortus, ad
  ripam Euphratis. Chorus est ex bonis spiritibus, quos Angelos vocamus.
  Sathan πρoλoγίζει.</p>
</div>
<div type="level1" xml:id="main">
  <head>Main</head>
  <div type="level2" xml:id="actus-primus.">
    <head>1. ACTUS PRIMUS.</head>
    <p>Trimetri iambici.</p>
    <p>SATHAN.</p>
    <p>Saevi tonantis hostis, exsul patriae</p>
    <p>Coelestis, adsum, Tartari tristem specum</p>
    <p>Fugiens, et atram Noctis aeternae plagam.</p>
    <p>Odium bonorum sede me infausta extrahit,</p>
    <p>≤line=5≥ Diros scelesta mente versantem dolos.</p>
    <p>Terribile iniquum, triste, formidabile,</p>
    <p>Quod et ipse Sathan horream, quaero scelus.</p>
    <p>Hac spe per omnes Orbis ibo terminos,</p>
    <p>Hac spe citatus clausa littoribus vagis</p>
    <p>≤line=10≥ Transibo maria, saevus ut rictu leo</p>
    <p>Patulo timendus per locorum devia</p>
    <p>Quaerit quod avido dente dilaniet pecus.</p>
    <p>Hac spe, quod unum maximum fugio malum</p>
    <p>Superos videbo. Fallor? An certe meo</p>
    <p>≤line=15≥ Concussa Tellus tota trepidat pondere?</p>
    <p>Bene est. Abunde est. Fiat hoc, fiat, nefas</p>
    <p>Quod Mundus horret. Ecce, quae petitur, prope</p>
    <p>Apparet Heden: proxima Auranitidos</p>
    <p>Amoena cerno. Lambit hic Babylonios</p>
    <p>≤line=20≥ Narmalca campos, Susianes intimis</p>
    <p>Fugiens ab agris, Bdellii qui fertiles,</p>
    <p>Ubi sub profundo nascitur terrae specu</p>
    <p>Fulvum metallum, plurimusque ubi Sardonyx</p>
    <p>Latet in fodinis. Parte labitur altera</p>
    <p>≤line=25≥ Arvis rigandis aptus unda Narsares,</p>
    <p>Solaris ignis conscius qui fervidas</p>
    <p>Succingit oras. Propius his a partibus</p>
    <p>Phoebi sub ortum lubricas curvans aquas</p>
    <p>Non largus undis alveus tangit tuas</p>
    <p>≤line=30≥ Assyria Cauchas, praeviumque in Tygridis</p>
    <p>Delapsus amnem Persicos fugit ad sinus.</p>
    <p>Regione dextra medius Euphrates fluit</p>
    <p>Et amne pingues diluit glebas suo,</p>
    <p>Paludibusque prodigus Chaldaicis</p>
    <p>≤line=35≥ Participat undas. Parte ab illa, quae videt</p>
    <p>Solis renatum surgere Oceano iugum,</p>
    <p>Iucunda sancti forma se latissime</p>
    <p>Distendit horti, cuius in gremium fluit</p>
    <p>Sectus quaternis tumidus Euphrates vadis.</p>
    <p>≤line=40≥ Hic densa tenuis languidos Zephyri sonos</p>
    <p>Arbusta referunt, silvaque arguto tremens</p>
    <p>Ludit susurro. Semper hic placido nitet</p>
    <p>Solare vultu lumen. Arridet favor</p>
    <p>Constantis aurae. Dulce adulatur dies</p>
    <p>≤line=45≥ Firme serena fronte. Non nubes loco</p>
    <p>Impendet, atri non ab irato Polo</p>
    <p>Funduntur imbres, nec trisulci fulminis</p>
    <p>Timet ista telum, nec tonitruum murmura</p>
    <p>Beata novit regio. Solvit frigora</p>
    <p>≤line=50≥ Tepor benignus, verque perpetuum gravem</p>
    <p>Defendit hyemem. Nullus horrenti fremit</p>
    <p>Boreas ab Arcto, nullus aetherias aquas</p>
    <p>Minatur auster. Quicquid est optabile</p>
    <p>Gratumque in unum pariter adfluxit locum,</p>
    <p>≤line=55≥ Iusso exsulare, quicquid est alibi, malo.</p>
    <p>Quaecunque visus arbor aut gustus iuvat,</p>
    <p>Convenit; omneis iste delicias locus,</p>
    <p>Et amoena servat, quem beatae prodigus</p>
    <p>Sortis colendum tribuit Adamo Deus.</p>
    <p>≤line=60≥ Postquam ille coeli machinam candentibus</p>
    <p>Astris repletam fertilisque effecerat</p>
    <p>Telluris orbem, iamque roseis per polum</p>
    <p>Invecta bigis sexta fulgeret dies,</p>
    <p>Quo nil sub astris maius Orbis cerneret,</p>
    <p>≤line=65≥ <hi rendition="simple:italic">Hominem</hi> creavit,
    pulveremque ignobilem</p>
    <p>In iusta finxit membra, et inflata pater</p>
    <p>Vegetavit aura, nec tamen vitam dedit</p>
    <p>Sensusque solos, propriae sed imaginis</p>
    <p>Expressit altum mente in humana decus,</p>
    <p>≤line=70≥ Docuitque eundem, qualis et cuia manu</p>
    <p>Formatus esset nunc, prius qui non erat.</p>
    <p>Quaecunque volucris aerem, terram fera,</p>
    <p>Vel piscis undas habitat, illius omnia</p>
    <p>Parent habenis. Tota qua tellus patet</p>
    <p>≤line=75≥ Unius ager est, quaeque possideat sola</p>
    <p>Nec ipse novit dominus, et quicquid vago,</p>
    <p>Quae varia lucis non suae alternans vices</p>
    <p>Refugit in orbem, Luna continet ambitu,</p>
    <p>Saevo tyrannus unus imperio premit.</p>
    <p>≤line=80≥ Tantique regni generis ut serie suus</p>
    <p>Superest haeres, uxor Adamo data est.</p>
    <p>Ex osse fictam masculino foeminam</p>
    <p>Miratus orbis stupuit, et Titan novus</p>
    <p>Vidisse nil tam meminit admirabile</p>
    <p>≤line=85≥ Post se creatum. Nunc uterque in florido</p>
    <p>Spatiatur horto nudus, omnis abest pudor</p>
    <p>Rudibus malorum. Fraudis expers et doli</p>
    <p>Sincera virtus colitur, et grato Deus</p>
    <p>Celebratur ore. Nulla securos mali</p>
    <p>≤line=90≥ Vexat cupido. Mortis ambo vulnera</p>
    <p>Impune temnunt. Morbus, et Lethi dolor,</p>
    <p>Ipsoque vel dolore deterior metus</p>
    <p>Fugiunt ab illis Sorte. Proh, quantum mea</p>
    <p>Sors distat ista! Nos rotanti sidera</p>
    <p>≤line=95≥ Coelo coaevi, non vel ignis proditi</p>
    <p>Fervente flamma, vel tepore volatili</p>
    <p>Humentis aurae, non aqua aut terrae gravis</p>
    <p>Torpente gleba, sed sine ulla corporum</p>
    <p>Compage facti maximo aequales Deo</p>
    <p>≤line=100≥ Mancipia poenae vivimus, nec vivimus.</p>
    <p>Mors una, quam nec novit humanus timor,</p>
    <p>Mihi summa voti est, nec, quod extremum est malis,</p>
    <p>Licet perire. Media quo tellus loco</p>
    <p>Subsidit, ad se gravia quo trahit, et duos</p>
    <p>≤line=105≥ Spatio remotos spectat aequali polos,</p>
    <p>Hic ora solvit Tartari invisi domus,</p>
    <p>Ignota radiis solis, immensis hiat</p>
    <p>Caverna tenebris; ambitu obscuro patet</p>
    <p>Tristis vorago. Spissa caligo specum</p>
    <p>≤line=110≥ Occupat inanem; vastus hic horror silet,</p>
    <p>Et ampla vacuo spatia laxantur loco.</p>
    <p>Mersum profundis omne Sathanum genus</p>
    <p>Latet sub antris. Quicquid infensi dare</p>
    <p>Potuit Tonantis ira, nos vexat malum.</p>
    <p>≤line=115≥ Sedet repostum mente sub memori scelus,</p>
    <p>Animosque duros stimulat, et serus pudor</p>
    <p>Semper quietem conscio cordi negat.</p>
    <p>Luctus pavorque regnat, et certus timor,</p>
    <p>Et herilis ira sequitur. Interdum dolor</p>
    <p>≤line=120≥ Mutatur odio, poenae et impatiens reus,</p>
    <p>Ut saevus hostis, ardet et summum putat</p>
    <p>Inferre nulli posse, quod patitur, malum,</p>
    <p>Miserosque non sic esse, quam solos, dolet.</p>
    <p>Poenam levabit socius. Hedenis licet</p>
    <p>≤line=125≥ Colat arva felix, speque non dubia meum</p>
    <p>Super astra sibi promittat Adamus locum,</p>
    <p>Tutoque coniunx perfruatur gaudio,</p>
    <p>Non sic abibunt odia. Nec vivax dolor</p>
    <p>Deponet iras; pace sublata procul</p>
    <p>≤line=130≥ Perpetua bella pertinax animus geret.</p>
    <p>Violenta certam mens aget discordiam</p>
    <p>Malum datura. Quod malum? Quicquid boni</p>
    <p>Aetherea servat aula, vel tellus creat</p>
    <p>Amica, quicquid pelagus, aut aer habet</p>
    <p>≤line=135≥ Gratum, eius omne est. Bella contemnit mea</p>
    <p>Hostemque dedignatur. In risus suos</p>
    <p>Mea vertit odia. Certus et fisus Deo</p>
    <p>Iamiam parata tendit ad coelum via.</p>
    <p>Hoc, hoc videndum est, regna ne summa occupet,</p>
    <p>≤line=140≥ Qui iam tenet terrena. Tum demum poli</p>
    <p>Fugisse ab arce pudeat imbellem exulem,</p>
    <p>Si, ut dentur alii, regna deserui mea,</p>
    <p>Locumque generi pulsus humano dedi.</p>
    <p>Perge ira, perge, magna conantem opprime,</p>
    <p>≤line=145≥ Adsitque ab alto Tartari fundo excitum</p>
    <p>Quicquid profunda conditur caligine.</p>
    <p>Fauces Averni et noctis aeternae chaos,</p>
    <p>Adversa superis regna, sociique impii,</p>
    <p>Una ruina simul in hostem emittite</p>
    <p>≤line=150≥ Quodcunque nostrum est. Veniat ignotum Scelus,</p>
    <p>Cuiusque nos didicimus experti malum,</p>
    <p>Parere iussis imparata Superbia.</p>
    <p>Adsit rebellis maximo impietas Deo,</p>
    <p>Gravis adsit Error, adsit Ambitio nova</p>
    <p>≤line=155≥ Rerum novarum cupida. Non illex gulae</p>
    <p>Desit libido, vana nec falsi fides,</p>
    <p>Levitasque rebus credula in non cognitis.</p>
    <p>His, his ministris noster utetur dolor.</p>
    <p>Quaecunque pestis Tartaro obscuro sata</p>
    <p>≤line=160≥ Blando Cerastas lubricos vultu tegis</p>
    <p>Hoc agite: poenas poscite exilii graves,</p>
    <p>Ruptoque Averni carcere et nigri specus</p>
    <p>Portis ahenis, latiorem invadite</p>
    <p>Telluris orbem; pectus Adami malis</p>
    <p>≤line=165≥ Concutite, cesset nulla peccato manus.</p>
    <p>Ubi laetus hortum lambit Euphratis latex,</p>
    <p>Quocunque spectes media ramos exserit</p>
    <p>Arbos, opacis lumen admittens comis.</p>
    <p>Ubique grato poma pendent pondere,</p>
    <p>≤line=170≥ Curvantque matrem. Fulvus his auri color</p>
    <p>Delectat oculos, spemque non vanam facit</p>
    <p>Placere gustu posse. Sed vetuit Deus</p>
    <p>Tangi, nec ulla passus est carpi manu,</p>
    <p>Scientiamque tam malorum, quam boni</p>
    <p>≤line=175≥ Poenam severus statuit, et sanxit minis.</p>
    <p>Nam mancipatus nunc homo virtutibus</p>
    <p>Ignorat omne crimen, in medio tamen</p>
    <p>Utriusque positus, cum volet, flectet viam.</p>
    <p>Quocunque vento flante poterit libera</p>
    <p>≤line=180≥ Pelli voluntas. Parte dimidia nocens,</p>
    <p>Qui velle potuit, esse coepit. Spem mea</p>
    <p>Capit ira: recta si recedens semita</p>
    <p>Semel caducos devium per tramitem</p>
    <p>Gressus movebit, gemina et animae et corpori</p>
    <p>≤line=185≥ Decreta mors est. Poma si vetitae arboris</p>
    <p>Gustabit unquam, subito in exitium ruet,</p>
    <p>Poenasque socius, Tartari et novus incola,</p>
    <p>Pro perpetrato scelere communes dabit.</p>
    <p>Accingere ira! Si moveri vir potest,</p>
    <p>≤line=190≥ Tentetur ipse; si moveri non potest,</p>
    <p>Tentetur eius uxor. Hoc prosit mihi</p>
    <p>Non esse solum. Foeminae ingenium leve,</p>
    <p>Negligere iussa facile, nec coepti tenax</p>
    <p>Variatur ultro, plurimum indulget sibi,</p>
    <p>≤line=195≥ Maiora semper spe superba praecipit,</p>
    <p>Amatque solum quo caret. Prae incognitis</p>
    <p>Antiqua sordent; displicet quod non novum est.</p>
    <p>Sortis beatae taedium, inconstantia,</p>
    <p>Spes vana, Pomi dulcis aspectu color,</p>
    <p>≤line=200≥ Gustus cupido, quod volo spondent mihi,</p>
    <p>Spondet sine illis mulier, apta auctor malis.</p>
    <p>Sed audietne, quem sibi infensum putat,</p>
    <p>Mihique vacuas hostis aures porriget?</p>
    <p>Pax offeratur, mente depositum pia</p>
    <p>≤line=205≥ Simuletur odium. Qui palam laedit, iuvat.</p>
    <p>Gestare nescit odia, quisquis non tegit.</p>
    <p>Facile est amorem fingere, atque optans sibi</p>
    <p>Mentitur ipsi. Credula est spes improba.</p>
    <p>Dicam futuros Numini summo pares,</p>
    <p>≤line=210≥ Novosque Divos. Forte non possent capi,</p>
    <p>Nisi magna vellent capere. Stat facilis fides</p>
    <p>Sequuta votum. Si tamen firma in bonum</p>
    <p>Haeret voluntas, si mihi facilem negat</p>
    <p>Inimicus aurem, forma sumetur nova.</p>
    <p>≤line=215≥ Non oculus ullus Daemonum cernit genus,</p>
    <p>Non aliqua tangit dextra. Nil sensus suum</p>
    <p>Reperit in illis. Forma materie carens</p>
    <p>Simplexque species alia quaevis corpora</p>
    <p>Assumit, et sic sensui foris obvia</p>
    <p>≤line=220≥ Dat se videndam. Consilî sapiens mei</p>
    <p>Serpens minister fiat; animal callidum</p>
    <p>Servire fas est spiritus vafri dolis.</p>
    <p>Anguis per horti lubricum repens solum</p>
    <p>Ignotus ibo. Lingua sermones seret</p>
    <p>≤line=225≥ Trisulca, verbis virus inflabo meum,</p>
    <p>Et qui venenum maximum spirat draco</p>
    <p>Maius loquetur. Utraque tentanda est via,</p>
    <p>Fallamque gemina fraude sub amico virum,</p>
    <p>Evam sub angue. Stabo et urgebo scelus,</p>
    <p>≤line=230≥ Regamque edentis ora, carpentis manus.</p>
    <p>Quid adhuc moramur? Ista quae lucet dies</p>
    <p>Homini parem me reddat, aut hominem mihi.</p>
    <p><hi rendition="simple:bold">CHORUS.</hi></p>
    <p>Anapaestici dimetri et monometri.</p>
    <p>Quisquis ab alto culmine rerum</p>
    <p>Infra se humili sede locatos</p>
    <p>≤line=235≥ Despicit audax, videat ne mox</p>
    <p>Urgente suam mole ruinam</p>
    <p>Pondere sidat. Gravior semper</p>
    <p>Casus ab alto est. Levius contra</p>
    <p>Leviora cadunt. Sequitur maior</p>
    <p>≤line=240≥ Cura beatos, quo plus nactos</p>
    <p>Plura timentes.</p>
    <p>Qui modo magni civis Olympi</p>
    <p>Aurea coeli templa tenebat</p>
    <p>Nunc occlusus tristique specus</p>
    <p>≤line=245≥ Conditus umbra poena nunquam</p>
    <p>Pereunte perit, soloque Deo</p>
    <p>Ante inferior, dum minor uno</p>
    <p>Esse recusat, nunc supra se</p>
    <p>Omnia cernit.</p>
    <p>≤line=250≥ Quanto praeceps cecidit lapsu</p>
    <p>Qui prius alma luce coruscus,</p>
    <p>Quique aetheria splendidus aura</p>
    <p>Stabat in ortu! Talis Eoa</p>
    <p>Parte diei fax Luciferi</p>
    <p>≤line=255≥ Praevia solis grata sereno</p>
    <p>Lumine fulget, quae mutato</p>
    <p>Nomine surgens dux tenebrarum,</p>
    <p>Noctis et atrae signifer exit</p>
    <p>Hesperus idem.</p>
    <p>≤line=260≥ Quid in exitium ruiture tuum</p>
    <p>Rerum authori parere negas,</p>
    <p>Cumque obtigerit res quae potuit</p>
    <p>Maxima, frustra maiora paras?</p>
    <p>Hoc esse, quod est solus qui te</p>
    <p>≤line=265≥ Facit esse cupis. Pugnas illi</p>
    <p>Cui nihil obstat.</p>
    <p>Extimus orbis complectentis</p>
    <p>Caetera coeli, quem felices</p>
    <p>Habitant turmae, celebransque suum</p>
    <p>≤line=270≥ Sub mille choris vox grata Deum,</p>
    <p>Quem nec celeri turbine versat</p>
    <p>Lex redeuntis certa diei,</p>
    <p>Nec qui lunae variat formas</p>
    <p>Menstruus ordo, nec qui celeres</p>
    <p>≤line=275≥ Tempestatum labente vices</p>
    <p>Digerit anno, sed perpetua</p>
    <p>Tenet immotum statione quies,</p>
    <p>Prope tunc visus nutare loco est,</p>
    <p>Dum male Sathan movet aetherias</p>
    <p>≤line=280≥ Transfuga sedes, bellumque ciet.</p>
    <p>Sensit turbas sphaera rebelles,</p>
    <p>Totusque nefas horruit aether,</p>
    <p>Geminique poli tremuere malis,</p>
    <p>Nec bene firmus substitit axis,</p>
    <p>≤line=285≥ Et naturae facie versa</p>
    <p>Metuit tingi Cynosura salo,</p>
    <p>Metuere graves Ara aquilones,</p>
    <p>Heliceque Notos.</p>
    <p>Ipse inciperet mox Aegoceros</p>
    <p>≤line=290≥ Laxare diem, Cancerque breves</p>
    <p>Ducere noctes, solque in tenebras</p>
    <p>Capiens regnum tradere lucis</p>
    <p>Iura sorori, nisi magna Dei</p>
    <p>Iussa capessens sumpserat audax</p>
    <p>≤line=295≥ Arma Michael. Ille rebelles</p>
    <p>Domuit turmas. Ille tenaci</p>
    <p>Compede vinctas iussit superis</p>
    <p>Migrare locis, et praecipites</p>
    <p>In Tartareas depulit umbras.</p>
    <p>≤line=300≥ Illius armis prostrata iacet</p>
    <p>Furiosa cohors, quae poenarum</p>
    <p>Monet exemplo potiora sequi.</p>
    <p>Eheu satis est. Haec mala finem</p>
    <p>Dent criminibus, dent suppliciis,</p>
    <p>≤line=305≥ Nec quem in bivio dubium versat</p>
    <p>Vitii labes haerensque pio</p>
    <p>Pectore virtus, deflectat
    <hi rendition="simple:italic">homo</hi></p>
    <p>Trepidum recto de calle gradum,</p>
    <p>Possit ut illo sata progenies</p>
    <p>≤line=310≥ Tandem coeli vacuum exilio</p>
    <p>Supplere locum.</p>
  </div>
  <div type="level2" xml:id="actus-secundus.">
    <head>3. ACTUS SECUNDUS.</head>
    <p>ADAMUS, ANGELUS.</p>
    <p>Trimetri iambici.</p>
    <p>Dies tenebras legis aeternae vice</p>
    <p>Fugans resurgit. Certus ordo temporum</p>
    <p>Solis reducit aureum terris caput.</p>
    <p>≤line=315≥ Stellis fugatis maius exoritur iubar;</p>
    <p>Nox iussa luci cedit, et Phoebo soror.</p>
    <p>O quantus ille est, cuius ingenti manu</p>
    <p>Coeli rotatur axis et turbo celer</p>
    <p>Refert Olympum duplici fultum polo,</p>
    <p>≤line=320≥ Vastumque mundi pondus aequalem trahit</p>
    <p>Retrahitque in orbem! Sidera authoris sui</p>
    <p>Secuta legem temperant anni vices,</p>
    <p>Titan coruscis explicat lucem comis,</p>
    <p>Et Luna ducens mille stellarum choros</p>
    <p>≤line=325≥ Tenebrosa noctis rumpit. Aetherei sacer</p>
    <p>Sonus ille motus cantat artificem manum,</p>
    <p>Omnesque stellae celeris ad coeli modos</p>
    <p>Plaudunt choreis. Ipse nos Mundus monet</p>
    <p>Servire rerum conditori, nec sinit</p>
    <p>≤line=320≥ Haerere terris; supera nos rapit in loca</p>
    <p>Mentesque proprium ducit ad primordium.</p>
    <p>AN. O te beatum, cuius in praecordiis</p>
    <p>Imago magni nobilis fulget Dei,</p>
    <p>Et cui, quod unum maximum et summum bonum est,</p>
    <p>≤line=325≥ Rationis usus cum Dei cultu datur.</p>
    <p>Adame, quantum cerne praestes caeteris</p>
    <p>Rebus creatis. Saxa et hos lapides vide:</p>
    <p>Sunt ista, qua tu maximi authoris manu</p>
    <p>Formata, nullos sed quibus tribuit parens</p>
    <p>≤line=340≥ Natura motus. Arbores quas aspicis</p>
    <p>Foliis virescunt et suos fructus ferunt,</p>
    <p>Annisque crescunt, rursus et senium mora</p>
    <p>Patiuntur aevi. Nulla delectat tamen</p>
    <p>Plantam voluptas, nullus excruciat dolor.</p>
    <p>≤line=345≥ Pisces feraeque et alitum altivolans genus</p>
    <p>Vident colores, audiunt vocem et sonos,</p>
    <p>Capiunt odores, pabulum gustu probant,</p>
    <p>Munusque in illis tactus exercet suum.</p>
    <p>Nocitura discunt fugere, quae prosunt sequi.</p>
    <p>≤line=350≥ Sensu trahuntur. Non habent mentem ducem,</p>
    <p>Nec cogitata mutuis sermonibus</p>
    <p>Capiunt feruntque. Nulla Relligio Deum</p>
    <p>Demonstrat; omnis in brevi vita est salus.</p>
    <p>Tibi praeter illa mortis expers et mali</p>
    <p>≤line=355≥ Anima tributa est imperatrix sensuum.</p>
    <p>Laudum suarum te Deus testem sacris</p>
    <p>Parere iussis voluit, haec lex est data.</p>
    <p>Tibi benignus reliqua, te fecit sibi.</p>
    <p>AD. Deus est profecto, cuius et terra et fretum</p>
    <p>≤line=360≥ Et utraeque Phoebi sentiunt Numen domus.</p>
    <p>Praesentia illi cuncta. Principio carens</p>
    <p>Fini carebit, ipse principium simul</p>
    <p>Finisque rerum. Cuncta mille a seculis</p>
    <p>Futura cernit. Fecit omnia et omnibus</p>
    <p>≤line=365≥ Factis opifera prospicit prudentia.</p>
    <p>Non corpus illum claudit aut servat locus,</p>
    <p>Sed ubique vivit, omnis expers termini.</p>
    <p>Origo veri, fons boni, Sapientia</p>
    <p>Regina mundi, quae potest quicquid cupit.</p>
    <p>≤line=370≥ Coelum ille in orbem versat et terram suis</p>
    <p>Firmat columnis. Illa quodcunque est grave</p>
    <p>Depellit. Idem quod leve est sursum trahit,</p>
    <p>Motuque motus ipse principium caret.</p>
    <p>Numquamque variat unus, attamen in tribus</p>
    <p>≤line=375≥ Subsistit unus. Est enim rerum parens,</p>
    <p>Is qui potenti cuncta moderatur manu.</p>
    <p>Est natus ipso patre ab aeterno satus,</p>
    <p>Divina ratio, Mens patris. Lex omnium</p>
    <p>Sermoque, cuius incomprehensa fuit</p>
    <p>≤line=380≥ Virtute factum quod prius fuerat nihil.</p>
    <p>Utrumque Sancti Spiritus concordia</p>
    <p>Amorque iungit. Tresque sunt Unus Deus.</p>
    <p>AN. Quam multa paucis, magna parvis vocibus</p>
    <p>Satis explicasti, quantaque ingenii tui</p>
    <p>≤line=385≥ Mensura summum pectori insculpsit Deum,</p>
    <p>Quem novimus pro parte. Perfecto modo</p>
    <p>Deus ipse novit, seque dum capit et cupit</p>
    <p>Pleno, quod aliis dividit, fruitur bono.</p>
    <p>Deus ipse Mens est, universum quae replet</p>
    <p>≤line=390≥ Superatque mundum, coepta nullo tempore</p>
    <p>Nulloque desitura. Quod verum est videt</p>
    <p>Etiam ante, quam sit; vult bonum, causa est boni.</p>
    <p>Procul hinc remoti, proximi certe tamen,</p>
    <p>Sumus per illum nos ministri coelites</p>
    <p>≤line=395≥ Animaeque vestrae. Quippe respondet locis</p>
    <p>Pars nulla nostri: dividi nec possumus.</p>
    <p>Tamen hic, vel illic esse recte dicimur,</p>
    <p>Non simul ubique. Et anima vobis quamlibet</p>
    <p>Infusa membris tota inhaeret singulis,</p>
    <p>≤line=400≥ Qua corpus illud, non et ulterius patet.</p>
    <p>Nostrae actioni temporum non competit</p>
    <p>Mensura, semper non idem facimus tamen:</p>
    <p>Incipimus et desinimus. Haec absunt Deo.</p>
    <p>Ab eo creati mortis immunes sumus.</p>
    <p>≤line=405≥ Non vera scimus integre, non omnia,</p>
    <p>Nihil futuri. Nostra rebus de bonis</p>
    <p>Pendet voluntas. Mente ab illius bonum.</p>
    <p>Adame, nobis maxima est foelicitas</p>
    <p>Hoc velle solum, quod Deus vult et facit,</p>
    <p>≤line=410≥ Parere iussis, sponte rectori obsequi,</p>
    <p>Laudare iustum, patrem amore prosequi</p>
    <p>Et discere illum quem nihil rerum latet.</p>
    <p>Vis conditorem nosse? Rebus conditis</p>
    <p>Utere magistris: quicquid est index Dei est.</p>
    <p>≤line=415≥ AD. Cum nil fuisse tot feras, pisces, aves</p>
    <p>Ipsumque me, telluris et coeli globos</p>
    <p>Solemque lunamque ante perpaucos dies</p>
    <p>Tacitus revolvo, totus extra me feror</p>
    <p>Stupidusque rerum miror artificem Deum.</p>
    <p>≤line=420≥ Age, si vacabit (scire nam perfectius</p>
    <p>Quae facta fuerint ante me factum potes),</p>
    <p>Narra petenti, quo modo quoque ordine</p>
    <p>Tam magna numeris machina impleta est suis.</p>
    <p>AN. Gemina ante tempus omne, cum solum foret</p>
    <p>≤line=425≥ Nil praeter ipsum, corpora effecit Deus,</p>
    <p>Moli priori conditae simplex erat</p>
    <p>Materia. Partes mutuo aequales sibi,</p>
    <p>Perfecta species, orbis in iusti modum</p>
    <p>Rotunda, nullis angulis protuberans,</p>
    <p>≤line=430≥ Ne discreparet finis a primordio.</p>
    <p>Natura nullas motuum patiens vices,</p>
    <p>Secura lethi, non timebat deteri,</p>
    <p>Tantum revolvi prona, nec mutans locum,</p>
    <p>Referebat orbes sempiterno turbine</p>
    <p>≤line=435≥ Dimensa tempus. Magna coeli machina</p>
    <p>Pendebat axi fulta, cui gemini procul</p>
    <p>Fines utroque terminabantur polo.</p>
    <p>Concava profundae molis intra viscera</p>
    <p>Latebat expers Lucis, et formae chaos,</p>
    <p>≤line=440≥ Quod cuncta possis dicere, et possis nihil.</p>
    <p>Depressa nondum gravia tunc secesserant,</p>
    <p>Nec levia superos evolarant ad locos</p>
    <p>Sed mixta liquidis sicca, frigida fervidis,</p>
    <p>Confusa magnis parva, duris mollia</p>
    <p>≤line=445≥ Cumulo latebant. Cuncta quae sunt effici</p>
    <p>Ex mole poterant, cuncta formis perfici.</p>
    <p>AD. Iacuitne inanis illa materies diu,</p>
    <p>An subito species rebus effulsit sua?</p>
    <p>AN. Non illud una singulis formis opus</p>
    <p>≤line=450≥ Perfecit hora. Quippe lapsu temporum</p>
    <p>Digesta varios cuncta ceperunt gradus.</p>
    <p>Pars ista medio, quam tui calcant pedes,</p>
    <p>Confinis axi pondere oppressam suo</p>
    <p>Terram recepit. Illa primo turbidis</p>
    <p>≤line=455≥ Submersa in undis delitescebat salo</p>
    <p>Cincto tenebris. Subito divina manu</p>
    <p>Formatus aer cursibus liber vagis</p>
    <p>Incubuit undae. Flamma tantum splendidae</p>
    <p>Ministra lucis deerat. Umbrae machinam</p>
    <p>≤line=460≥ Densa tenebant conditam caligine.</p>
    <p>Itaque ex capaci mole luciferum Deus</p>
    <p>Secedere ignem iussit, et iusso obsequens</p>
    <p>Secessit ignis fervidus, siccus, levis.</p>
    <p>Quaterna nondum ceperant sedes suas</p>
    <p>≤line=465≥ Principia; nondum clauserat littus mare,</p>
    <p>Aerve terram concavi species globi.</p>
    <p>Natura nondum proximo lunae loco</p>
    <p>Ignem locarat. Qui simul in auras chao</p>
    <p>Abiit relicto, non in excelsum fuit</p>
    <p>≤line=470≥ Redactus orbem, flamma sed massam in rudem</p>
    <p>Coacta tanquam temere Eois aetheris</p>
    <p>Partibus adhaerens, et citato turbine</p>
    <p>Correpta coeli mobili luxit face.</p>
    <p>Rursumque bissex tracta praecipiti rota</p>
    <p>≤line=475≥ Eadem per horas pristinas parti alteri</p>
    <p>Tenebras reduxit, alteri lucem novam.</p>
    <p>Sic temperanda noctis alternae vice</p>
    <p>Primi diei fuit opus primum dies.</p>
    <p>AD. Quibus illa, si fas scire, disposita est modis</p>
    <p>≤line=480≥ Rerum parens quadriga, quae nunc mutuo</p>
    <p>Complexa sese parte ab omni convenit,</p>
    <p>Vastumque inane cuncta complendo fugat?</p>
    <p>AN. Redeunte rebus luce praecepit Deus</p>
    <p>Inania auris spatia repleri vagis,</p>
    <p>≤line=485≥ Vastumque vacuis aera expandi locis,</p>
    <p>Qui medius undis separaret ab inferis</p>
    <p>Superos madores. Ille mandati tenax</p>
    <p>Diffusus ultro in alta secum pendulos</p>
    <p>Vexit liquores. Ivit ad coelum vapor,</p>
    <p>≤line=490≥ Ubi nunc librantur onere praecipites suo</p>
    <p>Nubes, et imbrem ventre parturiunt gravi.</p>
    <p>Non una regio est aeris: trina occupat</p>
    <p>Distinctus ille spatia. Supremum coquit</p>
    <p>Contigua flammae fervidae vicinia;</p>
    <p>≤line=495≥ Ibi, qui malorum posteris utinam tuis</p>
    <p>Nunquam sit index nuntia cladis face,</p>
    <p>Fulget cometes, ille siccos halitus</p>
    <p>Locus, ille servat siderum labentium</p>
    <p>Coelo figuram. Media qua regio patet,</p>
    <p>≤line=500≥ Ibi frigus, humorque habitat, et varii vage</p>
    <p>Pendent vapores. Patria haec pluvias parit</p>
    <p>Celerisque venti spiritum, cum despuit</p>
    <p>Fervor liquorem, frigus aut medii loci</p>
    <p>Praecludit altum flatibus calidis iter.</p>
    <p>≤line=505≥ Ibi tonitruum murmur, et vis fulminis</p>
    <p>Corusca magna nascitur discordia.</p>
    <p>Ibi tristis imber algido strictus gelu</p>
    <p>Aut in nivem duratur, aut in grandinem.</p>
    <p>Inferna sedes quae repercussae trahit</p>
    <p>≤line=510≥ Flammae calorem crassior, nebulas graves</p>
    <p>Roremque purum proximo immittit solo.</p>
    <p>Sic aeris transire septum duplices</p>
    <p>Inter madores alter aspexit dies.</p>
    <p>Cumque hac eadem luce compulsu Dei</p>
    <p>≤line=515≥ In maria et amnes se recepissent aquae,</p>
    <p>Et destitutis quos inundarat locis</p>
    <p>Littoribus iret clausus et ripis liquor,</p>
    <p>Coeloque nudum terra monstraret sinum,</p>
    <p>Fructus sequenti iussa produxit die.</p>
    <p>≤line=520≥ Quodcunque germen floridos campos tegit,</p>
    <p>Et herba succo quae salutifero viret,</p>
    <p>Tunc iussa primum crescere est, et vividum</p>
    <p>Eiicere semen. Tempore ex illo arbores</p>
    <p>Alimenta terrae matris infixa bibunt</p>
    <p>≤line=525≥ Radice, semperque aeris genitabili</p>
    <p>Vegetantur aura, traditisque in viscera</p>
    <p>Crescunt ab undis. Sede sublimi trahunt</p>
    <p>Ignis foventem cuncta vitalis facem,</p>
    <p>Genusque totum planta ne secum auferat</p>
    <p>≤line=530≥ Moritura, formae proferunt similes suae.</p>
    <p>AD. Verene quarto credimus factas die</p>
    <p>Stellas, et ipsas solis, et lunae faces?</p>
    <p>AN. Cum per quaternas mundus aetherius vices</p>
    <p>Repetisset unde caeperat volvi locum,</p>
    <p>≤line=535≥ Orbis figura subiugem coeli globo</p>
    <p>Aptavit ignem, quodque vacuum liquerant</p>
    <p>Aether et aer circulo spatium suo</p>
    <p>Media occupavit flamma. Post haec siderum</p>
    <p>Opus secutum est. Illa non humili ex chao</p>
    <p>≤line=540≥ Formata noris, melior et sublimior</p>
    <p>Materia genuit astra, naturam parem</p>
    <p>Sortita coelo, cuius infixa in globis</p>
    <p>Noctem diemque lumine illustrant vago,</p>
    <p>Horas tenebris et diei dividunt,</p>
    <p>≤line=545≥ Tollunt vapores coelicae attractu facis,</p>
    <p>Serena et imbres et procellas praemonent,</p>
    <p>Annoque partes, partibus tribuunt dies.</p>
    <p>Bina astra lucent ex solo spectantibus</p>
    <p>Maiora reliquis: Phoebus ignis fervidi</p>
    <p>≤line=550≥ Terris calorem reddit in speculi modum,</p>
    <p>Rector diei, cuius immensum iubar</p>
    <p>Obscurat alia lapsa coelo sidera</p>
    <p>Sed luna noctis domina fraternum sibi</p>
    <p>Furata lumen splendet aliena face,</p>
    <p>≤line=555≥ Cumque alma Phoebe solis opposita viae</p>
    <p>Regione vadit, lumen adversum bibit,</p>
    <p>Seseque in orbem redigit, ut plenus nitor</p>
    <p>Rumpat tenebras. Solis at complexibus</p>
    <p>Cum soror inhaeret, nox ut illunis silet.</p>
    <p>≤line=560≥ Quantoque propius lumen est Titanium</p>
    <p>Maiora Lunam damna cornigeram manent.</p>
    <p>Haec praeter ambo plura sphaeris sidera</p>
    <p>Infixa variis quarta conspexit dies.</p>
    <p>Bis quattuor sunt astra portantes globi.</p>
    <p>≤line=565≥ Sideribus horum summus innumeris nitet</p>
    <p>Sphaerisque in aliis singulae lucent faces.</p>
    <p>Orbe in supremo fasciae latae via</p>
    <p>Bissena gestat signa, quae sol permeans</p>
    <p>Nunc noctis aequat et diei terminos,</p>
    <p>≤line=570≥ Nunc liberali prorogat lucem manu,</p>
    <p>Nunc laxat umbras. Illa habet geminos domus</p>
    <p>Septentriones, illa pluvias Suculas,</p>
    <p>Verisque et autumni indices Atlantidas.</p>
    <p>Illic procellis tumidus Orion furit,</p>
    <p>≤line=575≥ Flagratque anhelo fervidus mento Canis.</p>
    <p>Septem vagantes qui ferunt stellas globi</p>
    <p>Istum sequuntur; omnibus motus duo.</p>
    <p>Nam concitatus maximi lapsus poli</p>
    <p>Quanquam diurno turbine invitos trahat,</p>
    <p>≤line=580≥ Tamen coactis cursibus contrarii</p>
    <p>Ultro moventur. Namque supremi diem</p>
    <p>Vis rapida mundi parte ab Eoa trahit,</p>
    <p>Illos reducit lentus adversos gradus</p>
    <p>Ab occidente ad solis ortivi domum.</p>
    <p>≤line=585≥ Nec una cursus spatia, nam senas quater</p>
    <p>Mundus per horas inferos secum globos</p>
    <p>Convolvit. Illi proximo torpet gravis</p>
    <p>Saturnus astro, qui suam bis quindecim</p>
    <p>Tarde per annos destinat coelo viam.</p>
    <p>≤line=590≥ Inferior illo Iuppiter ter quattuor,</p>
    <p>Vicinus annos Mars sibi indulget duos.</p>
    <p>Sol sequitur illos annuo cursu suum</p>
    <p>Mensurus orbem. Certa nec solis comes</p>
    <p>Lucifera stella, parva nec fax Mercurî</p>
    <p>≤line=595≥ Maiora poscunt spatia. Quîs cunctis subest</p>
    <p>Contenta Phoebi menstruo cursu soror.</p>
    <p>Haec cum videret opera, qui fecit Deus</p>
    <p>Laudans probavit. AD. Quae feras, pisces, aves,</p>
    <p>Iumenta et angues vidit effingi dies?</p>
    <p>≤line=600≥ AN. Ubi secundam Phoebus accendit facem,</p>
    <p>Iussit per amnes Numen et vitreos lacus</p>
    <p>Lunaribusque reflua momentis freta</p>
    <p>Natare pisces. Iussit et volucres citis</p>
    <p>Secare pennis aeris liquidi vias.</p>
    <p>≤line=605≥ Ergo creavit monstra foecundi maris</p>
    <p>Immensa cete, et omne squammigerum genus,</p>
    <p>Alisque fultum; mille species singulis,</p>
    <p>Faciesque generum mille natura suos</p>
    <p>Prodente luxus; singulis anima est data,</p>
    <p>≤line=610≥ Quae forma princeps corporum est viventium,</p>
    <p>Quae sentit, auget, vegetat, alit et procreat.</p>
    <p>Nam cum videret magnae opus dextrae Deus,</p>
    <p>His allocutus comprobavit vocibus:</p>
    <p>Alimenta in usus quaeque sumentes suos</p>
    <p>≤line=615≥ Maiore mole crescite et numeros quoque</p>
    <p>Augete vestros sobole et ovis insitas</p>
    <p>Excludite animas, quaeque mixtis sexibus</p>
    <p>Deposita in alma condidistis viscera,</p>
    <p>Servate iusto redditura in tempore,</p>
    <p>≤line=620≥ Innumerae ut ab humo suspici possint aves</p>
    <p>Vastique pisces impleant undas sali.</p>
    <p>Sequente luce sexta quae mundo fuit</p>
    <p>Tertiaque Phoebo caeteris animantibus</p>
    <p>Tibique prima, conditor iussit Deus</p>
    <p>≤line=625≥ Centum cavatis ire serpentes viis,</p>
    <p>Centum veneni genera, si Numen sinat,</p>
    <p>Vitanda cautis. Iussit incultis feras</p>
    <p>Errare silvis, pascere et viridantibus</p>
    <p>Armenta campis, cuncta spectant patriam</p>
    <p>≤line=630≥ Quae prona terram, nec suos audent polo</p>
    <p>Monstrare vultus, atque caelestes domos</p>
    <p>Contra tueri fixa perpetuum solo.</p>
    <p>Adame, tantum est haec quod a te differant,</p>
    <p>Quem vultus ipse destinat maioribus,</p>
    <p>≤line=635≥ Te, cum creasset imagine imbutum sua</p>
    <p>Deus, quievit septima sancta die,</p>
    <p>Fecisse fassus ultimo maius nihil.</p>
    <p>Sed ad te euntem coniugem video tuam.</p>
    <p>Abibo, quo me munus appellat meum.</p>
    <p>EVA. ADAMUS.</p>
    <p>Trimetri iambici.</p>
    <p>≤line=640≥ O sempiterno foedere auspiciis Dei</p>
    <p>Mihi iuncta coniunx, longius praesentia</p>
    <p>Tua carere iusta me pietas vetat</p>
    <p>Amorque sancta corda succendens face.</p>
    <p>AD. Consors cubilis, cui meis ex ossibus</p>
    <p>≤line=645≥ Composuit ossa, cui maritali Deus</p>
    <p>De carne carnem finxit, ut redeat suum,</p>
    <p>Quod inde natum fuerat, ad primordium,</p>
    <p>Quam bene putavit, nulla quem fugiunt Deus,</p>
    <p>Non posse vera me frui sine compari</p>
    <p>≤line=650≥ Felicitate; semper animos dulcior</p>
    <p>Tangit voluptas, sorte quam gratus pari</p>
    <p>Socius frequentat. Ista natura est boni</p>
    <p>Communicari gaudet et multis suo</p>
    <p>Prodesse fructu. Nemo participi carens</p>
    <p>≤line=655≥ Vivit beatus. Solus et felix dolet.</p>
    <p>Cum liberali cuncta rerum Conditor</p>
    <p>Mihi bestiarum genera tribuisset manu,</p>
    <p>Quibus arbitratu nomina imposui meo,</p>
    <p>Deesse visa est socia, quae solo foret</p>
    <p>≤line=660≥ Diversa sexu. Tunc Dei immissus manu</p>
    <p>Omnes mihi artus altus invasit sopor.</p>
    <p>Somno iacebam pressus et torpor gravis</p>
    <p>Sensus ligabat, spiritusque ex intimo</p>
    <p>Pectoris anhelans capitis officiis dabat</p>
    <p>≤line=665≥ Vacationem, dumque securum quies</p>
    <p>Profunda tenuit, ultimo dorsi loco</p>
    <p>Succincta geminis terga qua lumbis patent,</p>
    <p>Hac parte costam corpori eripuit meo,</p>
    <p>Vacuumque hiatum carne supplevit Deus.</p>
    <p>≤line=670≥ Ubi recreata membra, qui primus fuit,</p>
    <p>Somnus reliquit, ex meis, uxor, tua</p>
    <p>Formata membris astitit species mihi,</p>
    <p>Quam cum viderem, languidos artus adhuc</p>
    <p>Stupor occupavit, flamma quem solvit nova</p>
    <p>≤line=675≥ Et amoris ignis. Postea omnipotens Sator</p>
    <p>Coniugia verbis nostra firmavit sacris.</p>
    <p>Augete misti, dixit, humanum genus,</p>
    <p>Imago nostra. Terra quam late patet</p>
    <p>Vestra regatur sobole. Quas tellus feras,</p>
    <p>≤line=680≥ Aerque volucres gestat aut pisces mare,</p>
    <p>Imperia vestri sanguinis discant pati.</p>
    <p>EV. Felicitatis magna pars, aut unica</p>
    <p>Vir est maritae. Dulce nunc quicquid mihi est</p>
    <p>Te sine nocebit. AD. Sic amoris mutui</p>
    <p>≤line=685≥ Ut duret ardor utque communi bono</p>
    <p>Aevum fruamur nosque deliciae beent</p>
    <p>Hedenis almi munus egregium Dei,</p>
    <p>Ipsum colamus omnis authorem boni</p>
    <p>Primumque amemus quasque nobis praecipit</p>
    <p>≤line=690≥ Leges sequamur, pariter ut vetitae arboris</p>
    <p>Vitare gustum, caeteris liceat frui.</p>
    <p>Iucunda quae vox auribus sonuit meis?</p>
    <p>Sanctas supremi Regis aetherius chorus</p>
    <p>Laudes celebrat. Ex propinquo succinam.</p>
    <p><hi rendition="simple:bold">CHORUS</hi></p>
    <p>Ex vario carminum genere.</p>
    <p>≤line=695≥ Artifex rerum, tibi grata laudes</p>
    <p>Mens novo celebrabit hymno,</p>
    <p>Testemque magnitudinis</p>
    <p>Mundi domum citabit.</p>
    <p>Maiestas tua gloriam</p>
    <p>≤line=700≥ Induta fulget laudisque amictu</p>
    <p>Decorata sancto lumine splendet.</p>
    <p>Aeris vasti cuius expandit</p>
    <p>Dextra cortinam, nitidaeque velo</p>
    <p>Aureo flammae vestiit orbem.</p>
    <p>≤line=705≥ Tu nubes pluvia graves</p>
    <p>In conclavia dividis, rapidis et instans</p>
    <p>Auriga loris flatibus imperas</p>
    <p>Vectus alite vento,</p>
    <p>Tibi legati munere fungentes</p>
    <p>≤line=710≥ Silvarum quatiunt superna Cauri.</p>
    <p>Sentit ortus, sentit occasus</p>
    <p>Flammae ministrae vim genitabilem.</p>
    <p>Tibi nos ministri, nec minus ventis</p>
    <p>Agiles nec igni, rapimur iussa</p>
    <p>≤line=715≥ Exsequi proni tua.</p>
    <p>Te tellus tibi fixa tremit: quae turbine circum</p>
    <p>Diverso aetherios passa rapi globos,</p>
    <p>Ullis ipsa trahi curriculis negat.</p>
    <p>Illam prima dies gurgite viderat</p>
    <p>≤line=720≥ Obscuro et pelagi fluctibus obrutam.</p>
    <p>Coelum littus erat. Summaque montium</p>
    <p>Cinctorum tenebris condiderat iuga</p>
    <p>Exlege Oceanus vado.</p>
    <p>Tu subito verbis, Deus, altitonantibus undam</p>
    <p>≤line=725≥ Cedere iussisti: vix iussa recesserat unda.</p>
    <p>Tunc parentes Domino fluctus</p>
    <p>Fugere procul; liquere solum</p>
    <p>Telluris aquae, quae praecipiti</p>
    <p>Lapsae pulsu vertice ab alto</p>
    <p>≤line=730≥ Inter valles humili primum</p>
    <p>Sedere loco, donec iussos</p>
    <p>Tenuere sinus.</p>
    <p>Inclusum est a te praescriptis finibus aequor,</p>
    <p>Sublimi ne rursus humum sub gurgite condat;</p>
    <p>≤line=735≥ Terraque delapsis siccum caput extulit undis.</p>
    <p>Natos iugis in altis</p>
    <p>Iubes salire fontes,</p>
    <p>Quos cum feris bibentes</p>
    <p>Sitim levent Onagri;</p>
    <p>≤line=740≥ Ad quos aves sedentes</p>
    <p>Dulci canant susurro</p>
    <p>Sub arborum coma.</p>
    <p>Humores pluvios super alta cacumina fundis,</p>
    <p>Et procul ex magno despectans infera coelo</p>
    <p>≤line=745≥ Participas terrae depressum e nubibus imbrem,</p>
    <p>Ebria quo fructus genitrici prodit ab alvo.</p>
    <p>Inde, quo vivunt pecudes gregesque,</p>
    <p>Nascitur foenum, generantur herbae</p>
    <p>Mitibus succis, meliorque pastus,</p>
    <p>≤line=750≥ Pinguibus crescunt segetes in arvis.</p>
    <p>Inde procedent oleae nitentes</p>
    <p>Quoque vis cordis satiata gaudet</p>
    <p>palmitis humor.</p>
    <p>Te succos tribuente suos in montibus altis</p>
    <p>≤line=755≥ Fertilibus cedri crescent ad sidera ramis,</p>
    <p>Quas habitet passer tremuloque ciconia rostro.</p>
    <p>Saepe etiam summa pendentes abiete nidi</p>
    <p>Emittent trepidis pullos super aera pennis.</p>
    <p>Montium alta cacumina</p>
    <p>≤line=760≥ Esse perfugium facis</p>
    <p>Capreis silvestribus.</p>
    <p>Te iubente cuniculi,</p>
    <p>Te iubente vagi petunt</p>
    <p>Concito lepores pede</p>
    <p>≤line=765≥ Scrupeae abdita rupis.</p>
    <p>Luna tua formata manu est, quae mensibus annum</p>
    <p>Distinguat, reparansque levis dispendia formae</p>
    <p>Nunc gemino cornu, nunc pleno fulgeat orbe.</p>
    <p>Ipse etiam certis fulgor Titanius horis</p>
    <p>≤line=770≥ Occidit et priscae terras cum tradidit umbrae,</p>
    <p>Ex antris prodire genus monet omne ferarum.</p>
    <p>Fulvae feroces tunc catuli leae</p>
    <p>Praedae manentes pabula rugiunt,</p>
    <p>Potus et escam voce famelica</p>
    <p>≤line=775≥ Deum rogantes. Lucida cum dies</p>
    <p>Coelo refulsit, silvicolum cohors</p>
    <p>Omnis ferarum nescia conspici</p>
    <p>Arboreum redit ad cubile.</p>
    <p>Ipse homo, siquid habet quod agat, ne ignavus oberret,</p>
    <p>≤line=780≥ Invigilat curis intenta mente diurnis,</p>
    <p>Quas solvit veniens securo lumine vesper,</p>
    <p>Somnum olli requiemque ferens. O maxima mundi</p>
    <p>Regnatrix lataeque opifex Sapientia terrae,</p>
    <p>Tu coelumque solumque regis. Tua maxima (quanquam</p>
    <p>≤line=785≥ Nec facunda satis) cantat praeconia tellus.</p>
    <p>Te te velifero sub gurgite</p>
    <p>Magna et parva gerens animantia</p>
    <p>Piscesque innumeros celebrat mare.</p>
    <p>Illic luminibus Pistris micat,</p>
    <p>≤line=790≥ Squammigero et fluctus dorso subit,</p>
    <p>Ludentique secat tergo freta,</p>
    <p>Artificem testata manum.</p>
    <p>Sic quicquid tuus orbis habet,</p>
    <p>Pendet a dominae gratia dextrae.</p>
    <p>≤line=795≥ Ad tuos pendent animantia nutus,</p>
    <p>A te rapaci destinata morti</p>
    <p>Amittunt vitam.</p>
    <p>Iustis temporibus pabula bestias</p>
    <p>Nutriunt tua tribuente dextra,</p>
    <p>≤line=800≥ Quae sua cum bona liberali</p>
    <p>Dividit cumulo satiantur omnes</p>
    <p>Pecudes feraeque. Simul opiferam</p>
    <p>Avertes faciem, difficilique vultu</p>
    <p>Intueberis, recedet</p>
    <p>≤line=805≥ Spiritus vacuas in auras,</p>
    <p>Destituetque inane corpus,</p>
    <p>Quod repente agitari</p>
    <p>Reciprocanti desinet halitu,</p>
    <p>Tenuemque sese in pulverem vertet.</p>
    <p>≤line=810≥ Rursumque tui Numinis aura</p>
    <p>Favente gravidis foetus ab alvis</p>
    <p>Nascentur, quae suum</p>
    <p>Non sinant genus interire,</p>
    <p>Terra recentes</p>
    <p>≤line=815≥ Ut pro interemptis capiat colonos.</p>
    <p>Donec sol reparator Eoi</p>
    <p>Variis vicibus saecula volvet,</p>
    <p>Donec obscura nocte micantes</p>
    <p>Cingent rotatum sidera mundum,</p>
    <p>≤line=820≥ Numinis laudes resonabit orbis.</p>
    <p>Divina scilicet</p>
    <p>Nullis maiestas interibit annis;</p>
    <p>Ipsum, ipsum capiunt gaudia cum videt</p>
    <p>Machinam tantam, quam magnus opifex</p>
    <p>≤line=825≥ Ante septimum effecit diem.</p>
    <p>Illius tellus concussa nutu</p>
    <p>Trepidat, tactique montes</p>
    <p>Piceo fumo</p>
    <p>Aera involvunt; nebulasque vertex</p>
    <p>≤line=830≥ Halat et crassos agitat vapores.</p>
    <p>Astra dum septem libero cursu</p>
    <p>Coelum rotabit, non desinemus</p>
    <p>Rerum Parentis celebrare nomen</p>
    <p>Vaga septisoni carminis harmonia.</p>
    <p>≤line=835≥ Aeternumque modis sacris</p>
    <p>Indulgere iuvabit</p>
    <p>Gaudioque maximo</p>
    <p>Tollere in astra Deum.</p>
    <p>Si quid erit malorum,</p>
    <p>≤line=840≥ Benignus ille tollet</p>
    <p>Sanctorumque chorus modulabitur omnis
    <hi rendition="simple:italic">Alleluia.</hi></p>
  </div>
  <div type="level2" xml:id="actus-iii.">
    <head>5. ACTUS III.</head>
    <p>SATHAN, ADAMUS.</p>
    <p>Trimetri iambici.</p>
    <p>Hostem superbis pedibus adversos mihi</p>
    <p>Gressus moventem video. Iam tempus meis</p>
    <p>Se praebet iris; obvius tandem mihi</p>
    <p>≤line=845≥ Adamus ultro venit, et solus quidem.</p>
    <p>Coelicola monitor liberum socio latus</p>
    <p>Deseruit, odiis commodus nimium meis.</p>
    <p>Nodis inextricabilis fallaciae</p>
    <p>Vinctum tenebo; rite disposui plagas.</p>
    <p>≤line=850≥ Amore ficto facilis ambiguo dolo</p>
    <p>Quaeratur aditus. Lentus inimicum vides,</p>
    <p>Sathan, nec illum dente discerpis fero?</p>
    <p>Fraenum recusat impotens animi sui.</p>
    <p>Sic ille magni summus armenti metus</p>
    <p>≤line=855≥ Quoties bovem scrutatur, et longe lupus</p>
    <p>Vestigiorum perlegit tacitus notas</p>
    <p>Silet et citatum sustinet tardus gradum.</p>
    <p>Ubi praeda rursum propior ante oculos stetit,</p>
    <p>Maiore cursu sequitur et villos quatit,</p>
    <p>≤line=860≥ Rictuque pandit ora, nec patitur moras.</p>
    <p>Ubi spes refulsit, ira difficilis tegi est.</p>
    <p>Tamen est tegenda: semper armatos minus</p>
    <p>Provisa feriunt tela. Simuletur fides.</p>
    <p>Terrestris orbis rector et princeps freti,</p>
    <p>≤line=865≥ Adame, dextram liceat amplecti tuam.</p>
    <p>Quo saeva torques lumina et gratos mihi</p>
    <p>Avertis oculos? Renuis oblatam fidem?</p>
    <p>Et me Tonantis dextra tibi non disparem</p>
    <p>Formavit, et me fulgidus civem suum</p>
    <p>≤line=870≥ Conspexit aether. Testor immitem mihi</p>
    <p>Tibique amicum, forte nec semper, Deum,</p>
    <p>Mihi mille amicos, cum beatus viverem,</p>
    <p>Fuisse, quem nunc tota destituit cohors</p>
    <p>Secuta sortem. Tu, rogo, clementior</p>
    <p>≤line=875≥ Miserere miseri; supplicem dextram vide</p>
    <p>Securum amoris pignus, aeternum mihi</p>
    <p>Promitte foedus. Quid sacrum quassas caput?</p>
    <p>AD. Deo rebellis, perfide, execrabilis,</p>
    <p>Procul nefandos corpore a puro amove</p>
    <p>≤line=880≥ Tactus. Amicus est mihi quisquis Deo.</p>
    <p>Tu sempiternis propter horrendum scelus</p>
    <p>Damnate poenis, procul ab aspectu fuge</p>
    <p>Pii et beati. SA. Gerere quid tandem iuvat</p>
    <p>Inimica semper odia? Si nescis, malum</p>
    <p>≤line=885≥ Est mentis ira pervigilque animi dolor.</p>
    <p>Invidia, luctus, cura, tristitia et metus</p>
    <p>Odiumque, nullos ista felices premunt.</p>
    <p>Miseros perurit ista carnificum manus,</p>
    <p>Et pertinaces. Semper in melius trahi</p>
    <p>≤line=890≥ Sors est beati. Pone nunc iras truces.</p>
    <p>AD. Seges ante multo mergite in coelestibus</p>
    <p>Metetur arvis, terra sidereas faces</p>
    <p>Rotata tollet, proferet flammas mare,</p>
    <p>Dabit ignis undas, ante vel caput in suum</p>
    <p>≤line=895≥ Sursum relapsas volvet Euphrates aquas,</p>
    <p>Vel pronus amnis Tigrin in fontem feret,</p>
    <p>Quam pax, amor fidesque cum coeli exule</p>
    <p>Mihi sit ulla. Qualis agnos cum lupis</p>
    <p>Concors societas iungit, inter nos erit,</p>
    <p>≤line=900≥ Dum lucis ortu vecta purpureis rotis</p>
    <p>Aurora surget, noxque dum stellas feret,</p>
    <p>Dumque ego beatus, tuque dum infelix eris.</p>
    <p>SA. Fortis potenti pugnet. In miseros potest</p>
    <p>Qui bella gerere, spiritus humiles gerit.</p>
    <p>≤line=905≥ Princeps ferarum nunquam in imbelles leo</p>
    <p>Desaevit agnos; non boves rictu petit.</p>
    <p>Adversus urso bellicas tollit iubas</p>
    <p>Orisque hiatum pandit et dentem asperat.</p>
    <p>Nocere tibi me posse si credis, metu</p>
    <p>≤line=910≥ Depone bellum; si minus credis, tamen</p>
    <p>Depone bellum, nec tuis dignum puta</p>
    <p>Odiis, sed ultro pacis oblatae fidem</p>
    <p>Suscipe. Clientem perditum felix fove.</p>
    <p>AD. Non esse dignum te meis odiis puta,</p>
    <p>≤line=915≥ Sed minus amore es. SA. Non ita abiecti sumus,</p>
    <p>Adame, nec te vana fallat opinio,</p>
    <p>Ut non amicis mente, consilio aut ope</p>
    <p>Prodesse liceat. Abstulit sortem Deus</p>
    <p>Quam potuit, animis pristinum mansit decus,</p>
    <p>≤line=920≥ Et cor profunda providum sapientia.</p>
    <p>Sunt reliqua nobis regna, sunt vires suae,</p>
    <p>Multa et potestas. Deus ab aetheria tonans</p>
    <p>Se iactet aula. Melius imperium tibi</p>
    <p>Tellus fretumque cessit; at nobis loca</p>
    <p>≤line=925≥ Inferna parent. Subditum pedibus tuis</p>
    <p>Regnum tenemus. Regitur umbriferum chaos</p>
    <p>Sceptris sacrorum daemonum. Tua sic meis</p>
    <p>Imperia sunt vicina, regnemus simul.</p>
    <p>AD. Quod terra sceptris paret et pontus meis,</p>
    <p>≤line=930≥ Donum est Tonantis, mutua qui me fide</p>
    <p>Sibi obligavit. Non ego illius cliens</p>
    <p>Alios clientes quaero, non socios mihi,</p>
    <p>Contentus ista sorte quam tribuit Deus,</p>
    <p>Damnumque censens omne cum vitio lucrum.</p>
    <p>≤line=935≥ SA. Oblata ab aliquo quis recusat munera?</p>
    <p>AD. Quemcunque non tam dona, quam donans iuvat.</p>
    <p>SA. Perpetua gerere bella prodest nemini.</p>
    <p>AD. Mihi quid nocebit? Nil timens, spero nihil.</p>
    <p>SA. Misero quod est necesse, felici expedit.</p>
    <p>≤line=940≥ AD. Relligio quod permittit id solum expedit.</p>
    <p>SA. Ferire foedus ecqua relligio vetat?</p>
    <p>AD. Communionem criminis foedus vocas?</p>
    <p>SA. Quodcunque nostrum est fiat hoc pariter tuum.</p>
    <p>AD. Vestrum daturus, nil potes praeter malum.</p>
    <p>≤line=945≥ SA. Nunquam nocebo qua licebit prodero.</p>
    <p>AD. Hoc ita futurum quis fidem faciet mihi?</p>
    <p>SA. Promitto, polliceor, paciscor, spondeo.</p>
    <p>AD. Desertor, exul, perduellis, perfidus.</p>
    <p>SA. Iurabo magni Numen aeternum Dei.</p>
    <p>≤line=950≥ AD. Qui iam, quod in te est, aetheris regno caret.</p>
    <p>SA. Si fallo, semper ira me illius premat.</p>
    <p>AD. Paenam timebis, qui nihil peius times?</p>
    <p>SA. Iuvare socios soleo. AD. Sic, simul ut ruant.</p>
    <p>SA. Quia pertinaci fretus insipientia</p>
    <p>≤line=955≥ Pacem recusas, odia nunc primum mea</p>
    <p>Irasque disces. Semper immites dolos</p>
    <p>Versabo, semper hostis instabo tibi.</p>
    <p>Nullus vacabit fraude, vel bello dies,</p>
    <p>Nec coeptus unquam cedet ex animo furor,</p>
    <p>≤line=960≥ Ut qui negasti foederis consortium</p>
    <p>Patiare poenae. Parta, iam parta ultio est.</p>
    <p>AD. Saevi, feroci, dum libet, nec bellicas</p>
    <p>Leges recuso, nec tuas metuo minas,</p>
    <p>Cui sagittis cor tuis impervium</p>
    <p>≤line=965≥ Divinus ambit triplici scuto favor.</p>
    <p>Deum timere, nec aliud tutissimum est.</p>
    <p>Exul, recede. SA. Vos quoque exilium manet.</p>
    <p><hi rendition="simple:bold">CHORUS.</hi></p>
    <p>Asclepiadei.</p>
    <p>Euphrates, Capoten nate sub ultimum,</p>
    <p>Montana Armenia qui peragrans loca,</p>
    <p>≤line=970≥ Tauro nubifero laberis obvius,</p>
    <p>Qui vires reparans Cappadoce in solo,</p>
    <p>Primum flumineo victus ab impetu,</p>
    <p>Praeceps occiduas qua ruis in plagas,</p>
    <p>Invitum pluvios diripit ad Notos,</p>
    <p>≤line=975≥ Ripis non alibi nobilioribus</p>
    <p>Inclusum poteras volvere gurgitem,</p>
    <p>Quam qua deliciis sacra perennibus</p>
    <p>Heden quadruplici lambitur alveo,</p>
    <p>Tellus pinguis ubi glebaque densior</p>
    <p>≤line=980≥ Amnis temperie diluitur tui.</p>
    <p>Mundi illic opifex dextera fertile</p>
    <p>Ornavit variis arboribus nemus.</p>
    <p>Pendent de gravidis poma parentibus</p>
    <p>Et ficus virides prunaque mitia,</p>
    <p>≤line=985≥ Et cum Crustuminis castaneae piris.</p>
    <p>Nux illic bifido tecta putamine</p>
    <p>Incumbit foliis, iunctaque amygdalis</p>
    <p>Insultant rubidis mespila frondibus.</p>
    <p>Sunt mites cerasi fragaque moraque</p>
    <p>≤line=990≥ Ambo purpureis tincta coloribus.</p>
    <p>Horti sed medii qua regio patet</p>
    <p>Binas Omnipotens condidit arbores:</p>
    <p>Vitam haec perpetuam denotat, altera</p>
    <p>Praesignat duplicem planta scientiam.</p>
    <p>≤line=995≥ Quam carpi vetuit, ne meritam trahat</p>
    <p>Mortem culpa gravis. Nam dolor et labor</p>
    <p>Cum curis miseris et senium grave</p>
    <p>Ac mors ac aliud, si quid erit mali,</p>
    <p>Contingi vetito cortice delitent.</p>
    <p>≤line=1000≥ Adamus platani suppositus comae</p>
    <p>Et vinctus viridi tempora laurea,</p>
    <p>Nudus cum tenera coniuge, cum libet</p>
    <p>Ripis Assyrii fluminis assidens,</p>
    <p>Sacro dulcisoni carminis alite</p>
    <p>≤line=1005≥ Divinae celebrat mira potentiae.</p>
    <p>Auditis volucres cantibus advolant;</p>
    <p>Certant dulce sequi carmen aedenes.</p>
    <p>Euphrates tacito murmure consonat,</p>
    <p>Quotquot sunt fluviis sorte beatior.</p>
    <p>≤line=1010≥ Non illum superat Nilus in aequora</p>
    <p>Qui septemgemino funditur ostio,</p>
    <p>Exundante Pharum gurgite qui rigat.</p>
    <p>Non telo citior currere missili</p>
    <p>Tigris contiguo proximus alveo.</p>
    <p>≤line=1015≥ Non qui per calidam labitur Indiam</p>
    <p>Ganges aurifero flumine nobilis.</p>
    <p>At vos, o homines (si bene pergitis</p>
    <p>Felices nimium!), parcite, parcite</p>
    <p>Iussum legiferi spernere Numinis,</p>
    <p>≤line=1020≥ Nec fructus vetita carpite ab arbore,</p>
    <p>Omnis matre mali. Magna rebellibus</p>
    <p>Semper poena comes. Cernite Tartari</p>
    <p>Clausos sollicito carcere daemonas,</p>
    <p>Depulsos patrii finibus aetheris.</p>
    <p>≤line=1025≥ Si sunt grata Dei munera, si timor</p>
    <p>Non deest in Dominum, non amor in patrem,</p>
    <p>Aeternum dabitur vivere; sic genus</p>
    <p>Vestrum perpetua sorte beabitur,</p>
    <p>Sic et cum geminis pacta parentibus</p>
    <p>≤line=1030≥ Contingent similes federa posteros.</p>
    <p>Transcurret Domini gratia perpete</p>
    <p>Haeredum serie, nec minor est Dei</p>
    <p>Prospectura piis cura minoribus.</p>
  </div>
  <div type="level2" xml:id="actus-iiii.">
    <head>7. ACTUS IIII.</head>
    <p>EVA, SATHAN.</p>
    <p>Trimetri iambici.</p>
    <p>Quod illud animal tramite obliquo means</p>
    <p>Ad me volutum flexili serpit via?</p>
    <p>Sibila retorquet ora setosum caput</p>
    <p>Trifidamque linguam vibrat; oculi ardent duo.</p>
    <p>Arrecta cervix surgit, et maculis nitet</p>
    <p>Pectus superbis. Caerulis picti notis</p>
    <p>≤line=1040≥ Sinuantur orbes, tortiles spirae micant</p>
    <p>Auri colore. Lubricos longos sinus</p>
    <p>Tendit volumen, terga se in gyros plicant.</p>
    <p>Nunc se reclinat flexile in collum caput</p>
    <p>Retroque spectat quodque caudae proximum</p>
    <p>≤line=1045≥ Nodatur agmen lumine adverso videt.</p>
    <p>Quodcunque tandem est, propius huc ad me venit,</p>
    <p>Pronos propinqua fundit anfractus via</p>
    <p>Longosque tractus pedibus advolvit meis,</p>
    <p>Attollit ora. Miror an queat et loqui.</p>
    <p>≤line=1050≥ SA. Utilia certe proloqui et possum tibi</p>
    <p>Et non omittam. Gratulor vestris ego</p>
    <p>Cessisse regnis quicquid immenso ambitu</p>
    <p>Spatiosus aer claudit. Omnes bestiae</p>
    <p>Quas terra vel quas pelagus aut aer habet,</p>
    <p>≤line=1055≥ Gaudemus illa sorte. Res est maxima</p>
    <p>Parere natis non feros dominos pati,</p>
    <p>Sed iussa capere humana. Si quando regit</p>
    <p>Ratio regentes, servitus est libera.</p>
    <p>Miramur unum hoc, omnis authorem boni</p>
    <p>≤line=1060≥ (Nam sic vocari gaudet) istis fructibus</p>
    <p>Vetuisse vesci. Tanta quae menti sedet</p>
    <p>Invidia? Qui telluris imperium dedit,</p>
    <p>Is vos nec uno patitur horto perfrui?</p>
    <p>EV. Quascunque plantas istud arbustum gerit</p>
    <p>≤line=1065≥ Quoscumque fructus, usibus nostris gerit.</p>
    <p>Hortum per omnem queîs libet, vesci licet.</p>
    <p>Sed arbor una, qua nemus medium patet,</p>
    <p>Vitanda ramis poma curvatis gerit.</p>
    <p>His abstinere lex monet magni patris,</p>
    <p>≤line=1070≥ Ne forte vitae consequamur terminum.</p>
    <p>SA. Ne crede pomi unius ob dispendium</p>
    <p>Debere certam protinus mortem sequi,</p>
    <p>Perire poterunt, perpeti vitae Deus</p>
    <p>Quos destinavit? Fata res omnes agunt:</p>
    <p>≤line=1075≥ Praevisa tantum facimus, et ab alto venit</p>
    <p>Quodcunque patimur. Scripta divina manu</p>
    <p>Decreta durant semper et recto suis</p>
    <p>Connexa causis cuncta vadunt tramite.</p>
    <p>Ratus ordo, series certa, dia necessitas</p>
    <p>≤line=1080≥ Futura cogunt. Si volunt ea vos mori,</p>
    <p>Effugere non est. Si negant, decerpere est</p>
    <p>Impune fructum, nullus impendet metus.</p>
    <p>Negant profecto. Nulla vos lethi manet</p>
    <p>Conditio. Nullus imminet mortis dolor.</p>
    <p>≤line=1085≥ Mors ipsa nihil est, si mihi credis, nisi</p>
    <p>Mutationum perpetes semper vices.</p>
    <p>Quicquid creatum est ut sit, id nunquam perit</p>
    <p>Peritque semper. Lethifera quaevis dies,</p>
    <p>Natalis eadem est rursus. Haec contraria</p>
    <p>≤line=1090≥ Pugnant per omne tempus et vincunt simul.</p>
    <p>Mors ipsa vitam et ortus interitum trahunt.</p>
    <p>Quod rere poenam id esse naturae scias.</p>
    <p>Metuere lethum non decet; poteris mori</p>
    <p>Certe et renasci in melius. Haec lex corporum est</p>
    <p>≤line=1095≥ Perfectiorem semper ad sortem trahi.</p>
    <p>Sed forsan animam morte plectendam putes.</p>
    <p>Deterius erras. Anima non didicit pati,</p>
    <p>Sed agere tantum. Quod perit sensim perit</p>
    <p>Membris solutis; anima nec partes habet,</p>
    <p>≤line=1100≥ Nec ulla damna temporum patitur moris.</p>
    <p>Subsistit in se, nec foris vitam petit,</p>
    <p>Quam tribuit: ipsa sola principium sibi est,</p>
    <p>Nec mihi profecto facile persuadebitur</p>
    <p>Damnasse inusu poma perpetuo Deus.</p>
    <p>≤line=1105≥ Nam quis negarit opera divinae manus</p>
    <p>Merito probanda? Quicquid est, etiam bonum est.</p>
    <p>Gratosque rebus singulis fines dedit</p>
    <p>Natura cur sint, esse nil frustra iubens.</p>
    <p>Rebus creatis si putes uti nefas,</p>
    <p>≤line=1110≥ Hanc, quae cavenda fecit, accusas manum.</p>
    <p>EV. Incerta iussi causa, sed certum tamen</p>
    <p>Parere iusso. Quicquid est, vetuit Deus.</p>
    <p>Memini, recordor, ista conditio fuit</p>
    <p>Praescripta nobis tradita nemoris sacri</p>
    <p>≤line=1115≥ Possessione, ne boni simul et mali</p>
    <p>Magistra nostras planta pollueret manus.</p>
    <p>Dare quenque ius est muneri legem suo.</p>
    <p>SA. Cur non et illam muneris legem dedit,</p>
    <p>Cum terra vestris, cum iuberetur salum</p>
    <p>≤line=1120≥ Parere sceptris? Aliqua magnae portio est</p>
    <p>Telluris arbos, dona quae facit irrita.</p>
    <p>Si licet et aequum est muneri semper suo</p>
    <p>Detrahere partem, nulla tandem gratia est.</p>
    <p>Totum redire dona repetenti potest.</p>
    <p>≤line=1125≥ Mutare factum parte nec minima decet,</p>
    <p>Si liberalis semper idemque est, Deum.</p>
    <p>Perpende cuncta: maius et secretius</p>
    <p>Aliquid necesse est subsit, indubie subest.</p>
    <p>Invidit illud, quod latet fructu, bonum</p>
    <p>≤line=1130≥ Scientiamque, quae bonum miscet malo,</p>
    <p>Servare soli conditam voluit sibi.</p>
    <p>Pro servitus odiosa, famulatus gravis,</p>
    <p>Curari ab illo, sola cui cura est sui!</p>
    <p>Malus est vocandus, qui sui causa est bonus.</p>
    <p>≤line=1135≥ Utrum videtur, prospicitne, an despicit,</p>
    <p>Qui cuncta largo gloriae pretio facit,</p>
    <p>Sibi summa servans? O iugum intolerabile!</p>
    <p>Quam satius est non esse quam non liberum?</p>
    <p>Centum fideles militum coelestium</p>
    <p>≤line=1140≥ Turmas, beata sors quibus crimen fuit</p>
    <p>Et invidendum robur et paritas minax,</p>
    <p>Pepulit tyrannus et gravem indixit fugam</p>
    <p>Coelique alumnos inferae densis specus</p>
    <p>Damnavit umbris. Quicquid orent supplices</p>
    <p>≤line=1145≥ Culpamque, si qua est culpa, fateantur suam,</p>
    <p>Aures reorum precibus inclemens negat,</p>
    <p>Non desituro puniens miseros malo.</p>
    <p>Si nunc recentis imperî primordiis</p>
    <p>Altum elevatos gravius iterum deprimit,</p>
    <p>≤line=1150≥ Quid faciet olim? Quam putas subdent facem</p>
    <p>Animo insolenti tempus et regni mora?</p>
    <p>Bonum est cavenda discere alieno ex malo.</p>
    <p>Si vos amaret, mortis auferret metum.</p>
    <p>Si non, quod unum restat, excusso iugo</p>
    <p>≤line=1155≥ Vos vindicate. Statis in vestro solo.</p>
    <p>Aetherea non hic aula, non exercitus</p>
    <p>Coelestis isto castra disposuit loco.</p>
    <p>Accingere animo. Servus aufugiat metus.</p>
    <p>Nullum periclum sine periclo vincitur.</p>
    <p>≤line=1160≥ Cum res sit anceps, certa res audacia est.</p>
    <p>EV. Procul absit, absit hunc ut invidiae putem</p>
    <p>Stimulis peruri et angi ab alieno bono,</p>
    <p>Qui tribuit ipse quique quod libitum est habet.</p>
    <p>Telluris ergo dominus et dator arborem</p>
    <p>≤line=1165≥ Invideat unam? Dira Sathanum suae</p>
    <p>Rebellionis quod luat poenam cohors,</p>
    <p>Nihil illud ad me, sed tamen iustum puto.</p>
    <p>At tu, recense, cuius ingenium feras</p>
    <p>Exsuperat omnes, quod putes vetito bonum</p>
    <p>≤line=1170≥ Latere fructu. SA. Nomen hoc ipsum docet.</p>
    <p>Animae est voluptas scire, res cognoscere</p>
    <p>Bonas malasque. Nam malum non est malum</p>
    <p>Qua scitur. Una haec mentis est felicitas</p>
    <p>Species in aliis quae renident singulis</p>
    <p>≤line=1175≥ Congerere in unum et intus oculis integrum</p>
    <p>Perspicere mundum, cuncta cum causis simul</p>
    <p>Insculpere animo, maximum cuius bonum est</p>
    <p>Notitia veri certa, falli nescia.</p>
    <p>Nam perspicaci mentis intellectui</p>
    <p>≤line=1180≥ Patet universum, tendit ad finem vigor</p>
    <p>Rationis istum, quoque plus invenerit,</p>
    <p>Minus quiescit id quod ultra est quaerere.</p>
    <p>Ita semper animum cura discendi quatit,</p>
    <p>Numquamque quod habet respicit, sed quo caret.</p>
    <p>≤line=1185≥ Deus unus omnes nec laborans vindicat</p>
    <p>Sibi notiones, sponte quae sese offerunt,</p>
    <p>Cunctas scit artes, cumque non discat, sapit.</p>
    <p>Socium recusat: caeteris animantibus</p>
    <p>Mentem aut negavit aut, quod aeque iniurium est,</p>
    <p>≤line=1190≥ Mancam atque mutilam tribuit, et sapientiae</p>
    <p>Condit molesta studia sollicitudine.</p>
    <p>Ipsisque vobis, quos sibi promiserat</p>
    <p>Similes futuros, istud invidit bonum.</p>
    <p>Arripite pacti iura. Promissum dari</p>
    <p>≤line=1195≥ Ipsi occupate. Quod tenax renuit Deus</p>
    <p>Dabit arbor ista, numen arcanum gerens.</p>
    <p>Equidem sciebat ille, qua primum die</p>
    <p>Comesta succum poma vitalem darent,</p>
    <p>Cessuram ab animo protinus caliginem</p>
    <p>≤line=1200≥ Caecasque tenebras nilque distantes Deo</p>
    <p>Vos cognituros quicquid aut nocet aut iuvat.</p>
    <p>Hinc illa lex est quae sacro fructu frui</p>
    <p>Vetat, hinc inanis mortis iniectus timor,</p>
    <p>Mala ut timentes abstineretis bonis.</p>
    <p>≤line=1205≥ Mihi tu monenti crede: nulla ad ius sui</p>
    <p>Sibi vindicandum negligenda occasio est.</p>
    <p>Quod non habes tibi quaere, ne perdas tua.</p>
    <p>Nunc ille forsan mobilis rector poli</p>
    <p>Eripere quicquid ante tribuit, cogitat.</p>
    <p>≤line=1210≥ Tu fac quod ille cogitat: fraudem occupa.</p>
    <p>Difficilis est res gloriae custodia</p>
    <p>Nisi vetera servans semper acquiras nova.</p>
    <p>Concessa nisi quis usque sustineat bona,</p>
    <p>Ducet ruinam pondus et dominum premet.</p>
    <p>≤line=1215≥ Captare lucrum maxima est damni fuga.</p>
    <p>Quae res agatur cerne, si quicquam vides:</p>
    <p>Ex homine morsus unus efficiet Deam.</p>
    <p>EV. Adeone et alia praeter hominum pectora</p>
    <p>Ratio occupavit? Bruta namque haec bestia est,</p>
    <p>≤line=1220≥ At bruta certe verba non visa est loqui.</p>
    <p>Ferme ut prohibitos edere fructus audeam,</p>
    <p>Facerent et eius pervicax persuasio</p>
    <p>Et mea cupido. Forte melius sensuum</p>
    <p>Tamen est dolosas illecebras vincere,</p>
    <p>≤line=1225≥ Quam se ut voluptas vera nobis subtrahat.</p>
    <p>SA. Permitte vanis ne superstitionibus</p>
    <p>Te fascinandam, neve naturae tuae</p>
    <p>Demens rebella. Si quid est placitum tibi,</p>
    <p>Puta licere, quoque te sensus rapit</p>
    <p>≤line=1230≥ Sequere, nec ipsi praelium indicas tibi.</p>
    <p>Natura tutrix et parens animantibus</p>
    <p>Sensus magistros tribuit, ut rerum foris</p>
    <p>Percepta facies intimarum virium</p>
    <p>Illas moneret. Profuturae si forent,</p>
    <p>≤line=1235≥ Ut appetitus visa sequeretur bona,</p>
    <p>Sin obfuturae, fugeret. Haud temere insita</p>
    <p>Menti cupido fertur ad finem suum.</p>
    <p>Odore, visu, quicquid aut gustu placet</p>
    <p>Naturae amicum est, nanque odos, color et sapor</p>
    <p>≤line=1240≥ Et si quid istis simile, non per se iuvant,</p>
    <p>Sed appetitum res ad optandas trahunt,</p>
    <p>Desideratis perfrui dantes bonis.</p>
    <p>His ducibus utens conde visceribus tuis</p>
    <p>Cupita merito poma. Continge arborem,</p>
    <p>≤line=1245≥ Decerpe pendens aureum ramis onus.</p>
    <p>Iam restat ori tantum ut admoveas tuo.</p>
    <p>Minimum est, quod unum facere te magnam potest.</p>
    <p>EV. O dulce pomum, quam tua haec species meis</p>
    <p>Arridet oculis, quam vel olfactus iuvat?</p>
    <p>≤line=1250≥ Utinam soluto te metu possem frui</p>
    <p>Tuosque succos discere et magnas mihi</p>
    <p>Vires, vel uno hoc, quod sub aspectu latent.</p>
    <p>Satisne ratio docuit, interitum pati</p>
    <p>Corpus nec animum posse, sed vanum metum</p>
    <p>≤line=1255≥ Torquere mentes? Satin’ et invidiam Dei</p>
    <p>Lex illa monstrat quae vetat pomo frui?</p>
    <p>Nonne illud etiam patuit aequalem Deo</p>
    <p>Me cognituram quicquid aut gratum iuvat</p>
    <p>Aut triste laedit? Nonne sensus praecipit</p>
    <p>≤line=1260≥ Gustare magnam commodi faciens fidem?</p>
    <p>Quid hoc quod artus horror incussit meos</p>
    <p>Et ima gelidus ossa perrupit tremor?</p>
    <p>Causam timoris nescio, timeo tamen.</p>
    <p>Placet admovere poma, sed renuit manus</p>
    <p>≤line=1265≥ Parere, dextra pondus accusat suum</p>
    <p>Alioque fertur. Fructus a labris fugit</p>
    <p>Et fixa pigris ora sub malis stupent.</p>
    <p>Arborque trepido tota subsiluit solo.</p>
    <p>Quid agere tentas, mulier? Auctorem boni</p>
    <p>≤line=1270≥ Qui cuncta fecit, te beavit commodis,</p>
    <p>Unamque rebus anteposuit conditis,</p>
    <p>Hunc tu paras deserere? Res brutas duas,</p>
    <p>Hoc reptile animal sequeris et sensus tuos?</p>
    <p>Meliora praefer monita. Si nil te movet</p>
    <p>≤line=1275≥ Timor ille mortis, dona sed moveant Dei.</p>
    <p>Nihil ista prosunt? At mali moveat metus.</p>
    <p>Perpende utrumvis. Cogita praesens bonum,</p>
    <p>Malum futurum. Pendula est sententia.</p>
    <p>Mens ipsa dubio trepida consilio labat.</p>
    <p>≤line=1280≥ Quid tamdiu haeres, anime, quid te interrogas,</p>
    <p>Quid te lacessis atque consilium diu</p>
    <p>Tam facile torques? Vince, nodos disseca.</p>
    <p>Diffringe quicquid obstat et tete expedi.</p>
    <p>Expende quantum praemii secum ferant</p>
    <p>≤line=1285≥ Arcana pomi. Quicquid est rerum scies</p>
    <p>Novumque fies Numen. Audendum puto.</p>
    <p>Humana morsu pendet ex uno salus.</p>
    <p>Non sola tua res agitur. Hac hora potes</p>
    <p>Prodesse mille saeculorum posteris.</p>
    <p>≤line=1290≥ Servosne parere an liberos melius putas,</p>
    <p>Homines Deosne? Sors utra est felicior?</p>
    <p>Ignoscet ipse forte si videat Deus</p>
    <p>Mihi videri melius esse nihil Deo.</p>
    <p>Quod si severus crimini veniam meo</p>
    <p>≤line=1295≥ Non est daturus, hoc quoque vocabit nefas</p>
    <p>Tam prope fuisse. Magna delicti mei</p>
    <p>Iam pars peracta est. Arborem vetitam attigi</p>
    <p>Pomumque carpsi, quodque dicet pessimum,</p>
    <p>Deliberavi. Constat accusatio,</p>
    <p>≤line=1300≥ Faciamque nil ut peius, inscribet dicam</p>
    <p>Quod poene feci. Quid iuvat cum ceperis</p>
    <p>Labare retro trahere pendentem pedem?</p>
    <p>Res est inepta et stulta peccati modus.</p>
    <p>Culpam per aliam tuta fit culpae via.</p>
    <p>≤line=1305≥ Aut me superni lege spreta Principis</p>
    <p>Divina faciet laesa Maiestas ream,</p>
    <p>Aut crimine ipso criminis felicitas</p>
    <p>Absolvet. Hoc, hoc potius eligere est meum.</p>
    <p>Iam, dextra manus, perfice atque ori admove,</p>
    <p>≤line=1310≥ Iamdudum hianti, quicquid hoc pomo latet.</p>
    <p>Tuque, os beata, recipe fructum ex arbore,</p>
    <p>Ut mox receptum ventris immittas cavo.</p>
    <p>O persuavis gustus, o tenero sapor</p>
    <p>Gratus palato, quam tuus succus iuvat,</p>
    <p>≤line=1315≥ Quam me beasti! Restat hoc unum modo,</p>
    <p>Tanti ut maritus particeps fiat boni.</p>
    <p>SA. Fiat profecto. Plurimum dices meis</p>
    <p>Debere monitis, cum, quod est res, senties.</p>
    <p>Scies bonum sciesque, ne dubita, malum.</p>
    <p>≤line=1320≥ Hanc auferet tibi nulla notitiam dies,</p>
    <p>Similesque matri liberos paries suae.</p>
    <p>Iam se recludent lumina et quod nunc latet</p>
    <p>Dabitur tueri. Quid, precor, maius petas?</p>
    <p>Et ecce (primum sortis indicium tuae),</p>
    <p>≤line=1325≥ Commoda maritum duxit huc occasio.</p>
    <p>Ego ad latebras tacitus abrepam meas.</p>
    <p>Ad delicatam tu virum invita dapem.</p>
    <p>ADAMUS, EVA.</p>
    <p>Iambici trimetri.</p>
    <p>Lente per omnem, saepe sustento gradu,</p>
    <p>Spatiatus hortum, repeto vix sero locum,</p>
    <p>≤line=1330≥ Primum unde nostrae fuerat auspicium viae.</p>
    <p>Ab arbore ista sumpseram primordium</p>
    <p>Non desiturae sacra quae vitae nota est.</p>
    <p>Exinde lato, ripa qua iacet, ambitu</p>
    <p>Reliquas pererrans singularum fructibus</p>
    <p>≤line=1335≥ Satiatus isthuc redeo; nam nusquam obvia</p>
    <p>Mihi facta coniunx: dubito quo lateat loco</p>
    <p>Et quo petacem prandio expulerit famem.</p>
    <p>Fallorne, an ipsam video? Prope sistam gradum.</p>
    <p>Ubi tamdiu haeres? Cuius alimento dapis,</p>
    <p>≤line=1340≥ O socia thalami, corporis vim sustines?</p>
    <p>EV. Haec ipsa viridem gramine imposito thorum,</p>
    <p>Haec arbor umbram tribuit, haec etiam cibum.</p>
    <p>AD. Quid video? Nonne haec illa, quam Deus imperat</p>
    <p>Vitare, cuius fructibus pasci vetat?</p>
    <p>≤line=1345≥ EV. Adame, sic est. Vetuit attingi arborem,</p>
    <p>Fructum caveri iussit. Hoc ipsum fuit</p>
    <p>Cur non caverem. Cerne quam rutilus color</p>
    <p>Praestringat aciem luminum. Ecquid tu putas</p>
    <p>Intus latere, si foris tantum est boni?</p>
    <p>≤line=1350≥ AD. Gelidus per artus vadit excussos tremor,</p>
    <p>Exanguis asto, crinis erectus riget.</p>
    <p>Vix ipse valido spiritus gemitu viam</p>
    <p>Perrupit. Omnis adsit huic miraculo</p>
    <p>Spectator orbis: ipse homo gemit et tremit.</p>
    <p>≤line=1355≥ Quod facinus aures pepulit? Haud vanas Dei</p>
    <p>Percipio leges. Ipse iam videor mori.</p>
    <p>EV. Non est, marite, crede, cur trepides, nihil</p>
    <p>Est perpetratum, quod citet suspiria.</p>
    <p>Quin potius aude tu quoque, atque hilaris cape</p>
    <p>≤line=1360≥ Tibi coniugali traditum pomum manu.</p>
    <p>AD. Egone ut supremi iussa contemnens Dei</p>
    <p>Purus profanam te sequar, vir feminam?</p>
    <p>EV. Cum iudicaris velle quidquam est dignius,</p>
    <p>Quam cum volueris caeca iudicia exsequi.</p>
    <p>≤line=1365≥ In arbitrando crimen est properatio.</p>
    <p>Tu me immerentem voce condemnas tua</p>
    <p>Praeiudicatam proferens sententiam.</p>
    <p>Fecisse fateor, iure non factum nego.</p>
    <p>AD. Herile iussum iure contemni putas?</p>
    <p>≤line=1370≥ EV. Si sceptra iniquo rector imperio tenet.</p>
    <p>AD. Si dominus aequus est ames, si non, feras.</p>
    <p>EV. Servire et ipso turpius letho putes.</p>
    <p>AD. Servire magno est summa libertas Deo.</p>
    <p>EV. Quin hoc laboras potius ut fias Deus?</p>
    <p>≤line=1375≥ AD. Ex homine Numen effici ratio negat.</p>
    <p>EV. Dabit illud arbor, quam tuis oculis vides,</p>
    <p>Omnis magistra quae boni est. AD. Eadem et mali est.</p>
    <p>EV. Mala scire gaudet ipse, quem laudas, Deus.</p>
    <p>AD. Ut careat. At tu experta percipies malum.</p>
    <p>≤line=1380≥ EV. Procul absit omen. Me facinoris non piget.</p>
    <p>AD. Peccare nolle prima virtutis via est,</p>
    <p>Pudor secunda. Facta didicit reddere</p>
    <p>Infecta nullus: alterum superest iter.</p>
    <p>Revertere illuc, unde fuerat tutius</p>
    <p>≤line=1385≥ Abiisse nunquam. Vix enim ad mores bonos</p>
    <p>Sero reditur. Quem malorum paenitet</p>
    <p>Pudetque vere, est innocenti proximus.</p>
    <p>Spes aliqua veniae est, si potes resipiscere.</p>
    <p>EV. Quantum moveri nescius sedeat Deo</p>
    <p>≤line=1390≥ Amor ultionis poena Sathanum docet.</p>
    <p>AD. Quae spes tibi est residua? EV. Desperem ut nihil.</p>
    <p>AD. Deus est timendus. EV. Temere quis metuit parem.</p>
    <p>AD. Moriere. EV. Vivam. AD. Digna poena es. EV. Praemio.</p>
    <p>AD. Quid misera fies? EV. Diva. AD. Quo tandem modo?</p>
    <p>≤line=1395≥ EV. Virtute pomi. AD. Quo frui vetuit Deus?</p>
    <p>EV. Quia invidebat. AD. Maximum hoc reri est nefas.</p>
    <p>EV. Per coniugalem te precor supplex fidem,</p>
    <p>Tuos per oculos et per amplexus meos,</p>
    <p>Per, si quid umquam dulce fuit ex me tibi,</p>
    <p>≤line=1400≥ Ne me relinquas. Iunge te socium mihi,</p>
    <p>Ut nuptialis pacta serves foederis.</p>
    <p>Si consequatur vota successus mea,</p>
    <p>Felicitatis te esse participem decet.</p>
    <p>Si non (quod absit), miserias opus est tuum</p>
    <p>≤line=1405≥ Meas levare vocis alloquio tuae,</p>
    <p>Socio labore, consilî sapientia.</p>
    <p>Utriusque sortis inita si communio est,</p>
    <p>Neutram recusa ferre. Quin potius metus</p>
    <p>Omnes omitte: prospero res in statu est.</p>
    <p>≤line=1410≥ Felix mihi animus sorte divina viget.</p>
    <p>Te quoque beabo. Profuit pomi mihi</p>
    <p>Gustus vel unum hoc maxime, quod sentiam</p>
    <p>Sine labe posse quicquid est carpi et capi.</p>
    <p>Sed me fidelis cura sollicitat tui,</p>
    <p>≤line=1415≥ Quod scrupulorum mole te infestus graves.</p>
    <p>Collo superbum cum superstitio iugum</p>
    <p>Imponat, hoc tibi tute servitio places.</p>
    <p>Dum te beatum credis, irritas malum</p>
    <p>Donumque sponte renuis oblatum tua,</p>
    <p>≤line=1420≥ Carere dignus. Quid necas magnam indolem</p>
    <p>Et te ipse torques? Natus es maioribus.</p>
    <p>Effunde habenas mentis et laxa impetum,</p>
    <p>Quem male coerces. Non quid habeas, sed vide</p>
    <p>Quid habere possis. Hoc erit vere tuum,</p>
    <p>≤line=1425≥ Quod, non ab alio traditum, debes tibi.</p>
    <p>Metu vetaris? Hoc timere ipsum time.</p>
    <p>AD. Non est pavere fortis. Odium criminis</p>
    <p>Probo, quam timorem. Sed amor adversus Deum</p>
    <p>Me deligatum retinet aeterna fide.</p>
    <p>≤line=1430≥ EV. Amare stultum est quempiam, tanquam effici</p>
    <p>Non possit hostis. Sic amicum dilige</p>
    <p>Olim nocendi ne sit inimico locus.</p>
    <p>Sin iuvat amoris candidi ductum sequi,</p>
    <p>Nec hoc vetabo. Quid maritali fide</p>
    <p>≤line=1435≥ Prius esse oportet? Huc se amor vertat tuus,</p>
    <p>Quo sacra thalami iura, quo foedus vocat.</p>
    <p>Quod facinus unquam tale, quod tantum nefas</p>
    <p>In te, marite, caepi, ut in dubium meam</p>
    <p>Fidem vocares? Me beatam nuncupo,</p>
    <p>≤line=1440≥ Suspecta quae sum coniugi? Vere mala,</p>
    <p>Mala sim necesse est, si nec Adamo proba.</p>
    <p>AD. Quid est agendum? Lubricas agitant duo</p>
    <p>Curas amores: hinc Dei atque hinc coniugis.</p>
    <p>Uterque magnus: illa suspectam mihi</p>
    <p>≤line=1445≥ Se male putabit, ille contemni arguet.</p>
    <p>Grave est et hoc et illud. Utinam cogerer!</p>
    <p>Eligere durum est: haereo, animi pendeo.</p>
    <p>Sicut reciproco littus alluitur mari</p>
    <p>Fervente fluctus semper alterna vice,</p>
    <p>≤line=1450≥ Sic totus agitor refluoque aestu feror.</p>
    <p>Pars utra vincet? Magne te testor Deus,</p>
    <p>Hactenus in ipsa coniuge haud aliud mihi</p>
    <p>Placere quam te, cuius illa umbram refert.</p>
    <p>Sociae bonorum, vita quo auxilio mea</p>
    <p>≤line=1455≥ Sustenta floret, una quae mecum caro est,</p>
    <p>Quid huic negandum? Vilis unius tibi</p>
    <p>Iactura pomi est. Ut ne contemnam boni</p>
    <p>Legem parentis? Fallor? An voluit Deus</p>
    <p>Coniugis amores anteferri caeteris</p>
    <p>≤line=1460≥ Etiam parentum? Voluit. Huc pomum mihi.</p>
    <p>EV. Vox homine digna. Sume secretum bonum,</p>
    <p>Adame, sume. Quicquid est usquam mali</p>
    <p>Bonique disce. Sentiat Deus aemulum,</p>
    <p>Socium recusans. Nos quoque expectant preces.</p>
    <p>≤line=1465≥ Sed quid tibi ambit languidas pallor genas</p>
    <p>Caputque nutat? Omne ruat in me malum,</p>
    <p>Si quod futurum est. Parcat, o parcat viro.</p>
    <p><hi rendition="simple:bold">CHORUS.</hi></p>
    <p>Sapphici cum Adoniis.</p>
    <p>Lugeat tristi revoluta motu</p>
    <p>Aetheris sedes, celeresque moestum</p>
    <p>≤line=1470≥ Naeniae cantum meditentur orbes.</p>
    <p>Lugeat moerens miseros alumnos</p>
    <p>Terra, et humanam doleat ruinam</p>
    <p>Pontus insuetis agitatus undis.</p>
    <p>Tuque, qui curru rutilo diurnum</p>
    <p>≤line=1475≥ Promis et celas, decus alme Titan,</p>
    <p>Fac tuos condant tenebrosa vultus</p>
    <p>Nubila, invitus mala ne tueri</p>
    <p>Tanta cogaris, nitidumque coelum</p>
    <p>Contrahat nubes pluvias, ut aer</p>
    <p>≤line=1480≥ Tristia Adami mala lachrymantes</p>
    <p>Exprimat imbres.</p>
    <p>O miser vere, miser, ipse nescis</p>
    <p>Obrutis quantis iaceas periclis.</p>
    <p>Heu tibi qualis cumulus laborum</p>
    <p>≤line=1485≥ Imminet! Quantis agitaris undis</p>
    <p>Nescius sortis! Tibi iam patescet</p>
    <p>Corporis nudi pudor, hunc amictu</p>
    <p>Stulte frondoso foliisque tectum</p>
    <p>Rere ficulnis: malesanus error</p>
    <p>≤line=1490≥ Sopit interni stimulum pudoris.</p>
    <p>Quis status mentis tibi, cum videbis,</p>
    <p>Conscius tanti sceleris, sequelam</p>
    <p>Vindicis poenae meritoque tandem</p>
    <p>Te tua agnosces periisse culpa?</p>
    <p>≤line=1495≥ Mille te pestes miserum sequuntur:</p>
    <p>Criminis luctus memor et malorum</p>
    <p>pertinax sensus. Tibi mors severis</p>
    <p>Instat a tergo metuenda telis.</p>
    <p>Occidis magni decus ante mundi,</p>
    <p>≤line=1500≥ Cuius et tellus prius et profundi</p>
    <p>Gurgites regnum metuere ponti.</p>
    <p>Illa fictorem referens imago</p>
    <p>Occidis. Tecum series minorum</p>
    <p>Spesque tam magni generis peribit.</p>
    <p>≤line=1505≥ Quanta delicti fuit execrandi</p>
    <p>Culpa, quae necdum genitos peremit?</p>
    <p>Si Deus tristem tibi mortis horam</p>
    <p>Proroget clemens veniaque largus,</p>
    <p>Quam tua in longum mala proferuntur?</p>
    <p>≤line=1510≥ Languor instabit maciesque turpis</p>
    <p>Corpori, aerumnis comes imminebit</p>
    <p>Morbus et morbo gravior senectus.</p>
    <p>Semper urgebunt alii labores,</p>
    <p>Cura te semper nova, pessimumque</p>
    <p>≤line=1515≥ Vita malorum.</p>
    <p>Posteros omnes hominum novercae</p>
    <p>Ira naturae sequitur, malique</p>
    <p>Criminis seros amor in nepotes</p>
    <p>Transit a primo comitatus ortu.</p>
    <p>≤line=1520≥ Laedet haeredes sceleris paterni</p>
    <p>Dira contages, animique morbum</p>
    <p>Nulla delebit mora saeculorum.</p>
    <p>Dicet infami vitio parentum,</p>
    <p>Dicet Adamo generata proles</p>
    <p>≤line=1525≥ Unius morsu cecidisse pomi.</p>
    <p>Dicet infelix soboles: scelesta</p>
    <p>Omnium matrem simulatus anguis</p>
    <p>Fraude decepit. Mulier maritum</p>
    <p>Capta fefellit.</p>
  </div>
  <div type="level2" xml:id="actus-quintus.">
    <head>9. ACTUS QUINTUS.</head>
    <p>SATHAN.</p>
    <p>Trimetri iambici.</p>
    <p>≤line=1530≥ Cessere voto cuncta: sublimem meo</p>
    <p>Superis superior vertice exaequo Polum.</p>
    <p>Nunc regna terrae teneo, nunc sceptrum maris;</p>
    <p>Aeria spatia sub meum misi iugum.</p>
    <p>Iam poena me delectat, exsilium iuvat.</p>
    <p>≤line=1535≥ Laetetur Acheron omnis, omnis gaudeat</p>
    <p>Phalanx Averni. Vindicem agnoscant suum</p>
    <p>Regumque Regem. Iam satisfeci et mihi.</p>
    <p>Quin multa restant. Nondum homo, nondum mala</p>
    <p>Suprema sentis. Fertile hoc horti solum</p>
    <p>≤line=1540≥ Deserere iussus profugus ignotas procul</p>
    <p>Inquire terras. Verte, quo cupies, gradum;</p>
    <p>Quocunque curres regna percurres mea.</p>
    <p>Ego te per omnes pertinax latebras premam</p>
    <p>Furiisque tradam. Nulla restabit fuga,</p>
    <p>≤line=1545≥ Nec tempus unquam faciet aerumnas leves;</p>
    <p>Longa malorum sensus accrescet die.</p>
    <p>Errabis agris semper incultis, egens,</p>
    <p>Exul, pavens, invisus et dubii Laris,</p>
    <p>Tibique soli sors mea invidiam dabit,</p>
    <p>≤line=1550≥ Atque anima multis fessa vix tandem malis</p>
    <p>Inferna viset regna. Non tecum mea</p>
    <p>Morientur odia. Liberos gignes mihi.</p>
    <p>Ita perge, Sathan, omne perturba genus.</p>
    <p>Certetur omni scelere nil vetitum sibi</p>
    <p>≤line=1555≥ Putet ira; frater dirus in fratrem ruat.</p>
    <p>Maiore rursus scelere mulctetur scelus.</p>
    <p>Crescat furor cum sobole. Paeniteat Deum</p>
    <p>Hominis creati, nec suorum pignorum</p>
    <p>Aspicere nutrix terra sustineat nefas,</p>
    <p>≤line=1560≥ Redire ut iterum tentet ad priscum chaos,</p>
    <p>Seseque et illos vindice immergat salo.</p>
    <p>Adame, quantum est haec quod ignoras mala?</p>
    <p>Sed et hoc peribit: cuncta non uno impetu</p>
    <p>Simul patebunt. Corporis te dedecus</p>
    <p>≤line=1565≥ Primum movebit: consues frondes tibi,</p>
    <p>Nec sic abibit ille qui tegitur pudor.</p>
    <p>Tacitus deinde consciis praecordiis</p>
    <p>Flagrabit aestus: stabit ante oculos tui</p>
    <p>Imago sceleris. Illa te quatiet metu.</p>
    <p>≤line=1570≥ Tunc incitatus semet accendet dolor</p>
    <p>Vultusque in omnes ibit et sententiam</p>
    <p>Sibi dicet ipsi. Candidum exosus diem</p>
    <p>Pudor ille mentis abditas quaeret specus.</p>
    <p>Spes fugiet, animus turbidus sese obruet.</p>
    <p>≤line=1575≥ Libet videre crimen agnoscens suum</p>
    <p>Quos det colores, membra quis teneat stupor,</p>
    <p>Aut primus in quae verba prorumpat dolor.</p>
    <p>Videre miserum non iuvat; dum fit miser</p>
    <p>Conspicere cupio. Subdoli anguis commodam</p>
    <p>≤line=1580≥ Servabo formam, simul ut intuear duos</p>
    <p>Neutri videndus. Ibo et allabar prope.</p>
    <p>Sed ecce rapido motus Adamus gradu</p>
    <p>Prosiluit amens, omnis in facie est color.</p>
    <p>Stetit furenti similis et certe furit.</p>
    <p>≤line=1585≥ Abit, haeret, errat, sistit; ardescunt genae</p>
    <p>Mutatur habitus, pallor ardorem fugat.</p>
    <p>Trepidat, resultat, queritur, exclamat, gemit.</p>
    <p>Tacitos dolores ore turbato exerit.</p>
    <p>ADAMUS. EVA.</p>
    <p>Iambici trimetri.</p>
    <p>Quis sum? Quid egi? Quo feror? Quod me solum,</p>
    <p>≤line=1590≥ Quae regio tantis cernit oppressum malis?</p>
    <p>Inopemne servat dives Hedenis nemus,</p>
    <p>An tristis Acheron? Dira Furiarum loca</p>
    <p>Aspicere videor. Mors, quid a tergo mihi</p>
    <p>Crudelis instas? Pectus hoc, pectus feri.</p>
    <p>≤line=1595≥ Miseranda coniunx, agmen infernum vides?</p>
    <p>Ego video: dirum noctis obscurae genus</p>
    <p>Me circum oberrat. Ducit omnem exercitum</p>
    <p>Scelus et rebellis fastus et facti pudor.</p>
    <p>Hinc pallidorum longa morborum cohors</p>
    <p>≤line=1600≥ Turpisque egestas sequitur et duri labos</p>
    <p>Sudoris author. Parte ab hac luctus venit.</p>
    <p>Tremulo senectus tarda procedit gradu</p>
    <p>Vicina lethi. Turba curarum ingerit</p>
    <p>Se parte ob omni, nec procul tristi fames</p>
    <p>≤line=1605≥ Metuenda vultu ducit aerumnas graves,</p>
    <p>Bellique nutrix impotens discordia</p>
    <p>Tollit cruentas sanguine innocuo manus.</p>
    <p>Perspicere nequeo, semper ulterius malum est.</p>
    <p>EV. Quae fingis amens spectra? Quis te agitat furor?</p>
    <p>≤line=1610≥ Quove aestuantes huc et huc vultus refers,</p>
    <p>Acieque falsas turbida species vides?</p>
    <p>Compesce sensus, comprime affectus truces</p>
    <p>Parumque sanae mentis affectum doma.</p>
    <p>Resipisce et animos ipse pacifica tuos.</p>
    <p>≤line=1615≥ Comprimere primos impetus si non potes</p>
    <p>Novusque mentis raptus ignorat modum,</p>
    <p>Recolligendo tempus indulge tibi,</p>
    <p>Rationis usu spiritum indomitum exue.</p>
    <p>AD. Quin parte ab omni, rector astrorum, tonas,</p>
    <p>≤line=1620≥ Quin motus ira bella ventorum undique</p>
    <p>Immittis, omne nubibus coelum horridis</p>
    <p>Convolvis? Imbres cadere collectos iubes?</p>
    <p>Oppono cuivis vile supplicio caput.</p>
    <p>Intende dextram: vindices flammas poli</p>
    <p>≤line=1625≥ Iaculentur ambo. Stelliger subita cadat</p>
    <p>Mundus ruina, non potest in nos gravis</p>
    <p>Errare lapsus: me vel hanc coelum premat,</p>
    <p>Utriusque merito. EV. Sana meditari incipe</p>
    <p>Et imprecari ne velis demens tibi.</p>
    <p>≤line=1630≥ Decreta si qua est poena non tarde venit.</p>
    <p>AD. Quaecunque fuerit, sera ventura est mihi.</p>
    <p>Iamiam decebat stare in inferno specu</p>
    <p>Utrunque nostrûm. Sustines sceleris reos</p>
    <p>Gestare, tellus? Concavos aperi sinus</p>
    <p>≤line=1635≥ Cur non dehiscis aut in Acherontis plagam</p>
    <p>Te nosque mergis? Gemina compages soli</p>
    <p>Pateat revulsa, quaque stamus noxii</p>
    <p>Opaca tellus corpora absorbat duo.</p>
    <p>Sin forte terra pondus ignavum iacens</p>
    <p>≤line=1640≥ Nescit moveri, veniat e silvis fera</p>
    <p>Saevam minaci fronte concutiens iubam,</p>
    <p>Quae lacera toto membra dispergat solo,</p>
    <p>Aut aliqua rostro viscera haec curvo rapax</p>
    <p>Perfodiat ales. Conscia aut sceleris mei</p>
    <p>≤line=1645≥ Impellat Heden integrum lapsu nemus</p>
    <p>Totamque silvam. Caudicum pondus grave</p>
    <p>Truncosque supra corpus excipiam meum</p>
    <p>Hortique tumulo condar atque istam arborem,</p>
    <p>Quae passa scelus est, in meum vertam caput.</p>
    <p>≤line=1650≥ EV. Meliora, coniux, loquere; nemo sic perit</p>
    <p>Ut non salutis spe foveri debeat.</p>
    <p>AD. Quae spes salutis post nefas tantum mihi?</p>
    <p>Heu, quos dolores, quos miser questus dabo</p>
    <p>Vocesque quas? Quae verba sufficient mihi?</p>
    <p>≤line=1655≥ Periere virtus, ius, fides, felicitas</p>
    <p>Et qui redire perditus nescit decor.</p>
    <p>Nostram supremi Numinis legi gulam</p>
    <p>Praetulimus, animae corporis stimulos bono</p>
    <p>Hortoque pomum. Nulla conspiciet dies</p>
    <p>≤line=1660≥ Pulsa miseria pristinis nos gaudiis</p>
    <p>Iterum fruentes. Instat aeternus dolor</p>
    <p>Poenaeque tristes; deseruimus nos Deum</p>
    <p>Et nos Deus deseruit. O dirum nefas,</p>
    <p>O scelus iniquum, triste et auditu horridum!</p>
    <p>≤line=1665≥ Mens illa soli nata famulari Deo</p>
    <p>Emancipari gestit et sese abdicat;</p>
    <p>Sui esse iuris voluit et vili arbori</p>
    <p>Servire caepit. Animus almo debitum</p>
    <p>Parenti amorem vertit in se, nec malo</p>
    <p>≤line=1670≥ Contentus isto devio res infimas</p>
    <p>Gressu secutus ista praefecit sibi</p>
    <p>Quibus imperabat, passus et contagium</p>
    <p>Rerum minorum sponte decrevit sua.</p>
    <p>Relinque corpus, qui reliquisti Deum,</p>
    <p>≤line=1675≥ Crudelis anime, et eripe hoc cruciatibus</p>
    <p>Vivum cadaver. Quid iuvat poenas tuas</p>
    <p>Proferre? Possum, debeo, cupio mori.</p>
    <p>EV. Supplicia votis aggravas demens tuis.</p>
    <p>Mortalitatem pateris et mortem petis.</p>
    <p>≤line=1680≥ AD. Pereo ante mortem; spiritum exemit dolor.</p>
    <p>Infamis author sceleris, exosus Deo</p>
    <p>Miserque, iam sum sine sepulcro mortuus.</p>
    <p>Longas omittam languidae poenae moras,</p>
    <p>Nec aeger ultra funus extendam meum.</p>
    <p>≤line=1685≥ Quodcunque vitae restat, abrumpam manu</p>
    <p>Iuste severa. Quid mihi exsequias nego?</p>
    <p>Quid pereo vivus? Quid meos manes moror?</p>
    <p>Ibo, ibo solus, qua rapax amnis cadit,</p>
    <p>Ubi prona tumidus ducit Euphrates vada</p>
    <p>≤line=1690≥ Fluvioque mersus procul Erythraei ad maris</p>
    <p>Provolvar undas. Tu, manus, potius veni,</p>
    <p>Ministra poenae, quae fuisti criminum.</p>
    <p>Perfringe guttur ictibus, pomum prius</p>
    <p>Cui tradidisti, concitatis pulsibus</p>
    <p>≤line=1695≥ Dirumpe ventrem, viscera infausta extrahe</p>
    <p>Dapesque iniquas corque delicti capax</p>
    <p>Evelle. Nusquam corpore in toto tuum</p>
    <p>Vulnus peribit. Morte sanandum est scelus.</p>
    <p>EV. Quod odit auget, scelere qui punit scelus.</p>
    <p>≤line=1700≥ Dignum esse vita monstrat hoc, dignum nece</p>
    <p>Quod te putaris. Maius isto crimine</p>
    <p>Crimen relinquet vita, si mortem petis.</p>
    <p>Non vincla rumpens anima corpus deserat,</p>
    <p>Sed corpus animam. Si tuam expectas diem,</p>
    <p>≤line=1705≥ Iam praestitutum tempus aderit, spiritum</p>
    <p>Cum lassa sponte membra dimittent sua</p>
    <p>Iugumque solvat arbiter vitae Deus.</p>
    <p>Illo iubente morere. Nunc insania</p>
    <p>Rogo ne subactus fata praecipites tua.</p>
    <p>≤line=1710≥ AD. Non ita pudorem caecus extinxit furor,</p>
    <p>Ut, quicquid usquam est, impio aspectu fugem.</p>
    <p>Pisces, volucres, cumque iumentis feras</p>
    <p>Sentire video criminis poenas mei.</p>
    <p>Ea cuncta clamant: morere, decede, occide</p>
    <p>≤line=1715≥ Et exsecrandi capitis intuitu leva</p>
    <p>Coelum atque terram; spiritum nocuum expue.</p>
    <p>Paremus: orbem hunc integrum purgabimus.</p>
    <p>Minime resistam. Vota conveniunt bene.</p>
    <p>Cur animam in ista luce detentam morer</p>
    <p>≤line=1720≥ Mihi causa nulla est. Omnia amisi bona:</p>
    <p>Regnum, salutem, gaudium, mentem quoque.</p>
    <p>Nunc vita restat: hanc quoque amitto libens.</p>
    <p>EV. Quo te ipse, coniunx, impiae morti ingeris?</p>
    <p>Quo pergis amens? Forte post vitae moram</p>
    <p>≤line=1725≥ Moriere melior. Temporis longo potes</p>
    <p>Proficere tractu: quicquid errasti hactenus,</p>
    <p>Mea culpa certe est. Poena me meritam manet.</p>
    <p>Ego te fefelli misera. Iam facies scelus</p>
    <p>Ultro atque certus? Unicum hoc aufer malum.</p>
    <p>≤line=1730≥ Mihi crede, coniunx. AD. Credidi semel et nimis.</p>
    <p>EV. Perimesne memet? AD. Nolo, ne possim, occidam.</p>
    <p>EV. Ratione quamvis careat et flecti dolor</p>
    <p>Magnus recuset, pauca miserandae precor</p>
    <p>Verba ut maritae mente pacata audias,</p>
    <p>≤line=1735≥ Quae potius ad me tute deberes loqui.</p>
    <p>O Fata! Mulier misera soletur virum</p>
    <p>Et ipse leges sexus invertat suas!</p>
    <p>Quin refice monitu, femina, hunc, monitu tuo</p>
    <p>Quem perdidisti. Melius alloquium incipe.</p>
    <p>≤line=1740≥ Non nunc ut omnes cordis affectus domes</p>
    <p>Peto, vel dolores mente tranquilla ut feras</p>
    <p>Vincasque temet (licet et hoc fuerat viri</p>
    <p>Superare luctus, nec malis tergum dare),</p>
    <p>Adame, tantum vivere ut cupias precor.</p>
    <p>≤line=1745≥ Tu fortis esse credis atque animi gravis</p>
    <p>Mortem minacem spernere; ego contra puto</p>
    <p>Timidum vocari iure, qui vitam timet.</p>
    <p>Contempsit ille, qui nec optavit mori.</p>
    <p>Virtute fretus mascula adversa impetu</p>
    <p>≤line=1750≥ Perfringe solido, nec tuas damna manus.</p>
    <p>Quodcunque querere est error. Immerito cadis,</p>
    <p>Nisi te ipse perimens iure te perimi facis.</p>
    <p>AD. Unde illa virtus tanta tantis in malis</p>
    <p>Emersa lucet? Aliquis etiamnum sapit</p>
    <p>≤line=1755≥ Et recta suadet? Multa, quae memoras, scio</p>
    <p>Ratione fulta, sed dolor cogit sequi</p>
    <p>Etiam improbata. Fertur in praeceps sciens</p>
    <p>Animus negatque sana consilia exsequi.</p>
    <p>Furore teneor; ille me insontem potest</p>
    <p>≤line=1760≥ Iam facere solus, ille me absolvit reum.</p>
    <p>Socia malorum, desere infaustum virum,</p>
    <p>Deliberatas luere me poenas sine.</p>
    <p>EV. Per sancta thalami sacra, per ius nominis</p>
    <p>Quodcunque nostri, sive me natam vocas</p>
    <p>≤line=1765≥ Ex te creatam, sive communi patre</p>
    <p>Ortam sororem, sive potius coniugem,</p>
    <p>Ne me relinquas. Nunc tuo auxilio est opus,</p>
    <p>Cum versa sors est. Unicum lapsae mihi</p>
    <p>Firmamen, unam spem gravi afflictae malo,</p>
    <p>≤line=1770≥ Te mihi reserva dum licet, mortalium</p>
    <p>Ne tota soboles pereat unius nece.</p>
    <p>Si te miseriae, si tuae clades movent,</p>
    <p>Hoc cogitato: summa tetigisti mala;</p>
    <p>Auferre quidquid mors potest, vita abstulit.</p>
    <p>≤line=1775≥ Nil peius ultra restat; in tuto es loco.</p>
    <p>AD. Bona mors futura est, quae tot extinguet mala,</p>
    <p>Aut non molesta, si nihil peius dabit.</p>
    <p>Placet interire; parce vanis vocibus.</p>
    <p>EV. Ergone vacuos vidua, deserta et vaga</p>
    <p>≤line=1780≥ Curram per agros mistaque errabo feris?</p>
    <p>Si, Adame, pietas vera quaerenda est tibi,</p>
    <p>Me perime meritam. Si tibi ignotum est scelus,</p>
    <p>Ego sum magistra. Sive tu iugulum petis,</p>
    <p>Praebebo iugulum, sive adhuc sterilem cupis</p>
    <p>≤line=1785≥ Invadere uterum, dirue anfractus cavos</p>
    <p>Sinuantis alvi. Facere me quicquam mali</p>
    <p>Authore dubitas? Non soles. Dextram para.</p>
    <p>Si tu recusas, feminae facient manus</p>
    <p>Opus virile. Non ego insons occidam.</p>
    <p>≤line=1790≥ Non si ipse coeli rector in mea viscera</p>
    <p>Vertat coruscas fulminis trifidi faces,</p>
    <p>Poenas rependam sceleribus tantis pares,</p>
    <p>Scelerata coniunx. Non sat est quod sum nocens,</p>
    <p>Feci nocentem. Nec sat est: nisi mors vetat,</p>
    <p>≤line=1795≥ Pariam nocentes. Ego duplex feci nefas,</p>
    <p>Cum fallor et cum fallo. Restat tertium.</p>
    <p>Quid trepida cessas? Luere quid doctrix mali</p>
    <p>Poenas recusas? Anime, quid torpes adhuc?</p>
    <p>Luctus, dolores, lachrymas, planctus, mala</p>
    <p>≤line=1800≥ Innumera patior. Ista debebam Deo.</p>
    <p>Quid dabo marito? Nil, nisi ut moriar prior.</p>
    <p>Utcumque miserum est, moriar Adami tamen</p>
    <p>Coniunx, nec ullus nocte depulsa dies</p>
    <p>Viduam videbit. Stare in ancipiti tuam,</p>
    <p>≤line=1805≥ Marite, causam disce. Non est tertium:</p>
    <p>Aut vivis aut occidis. An placuit scelus?</p>
    <p>Aliud paratum est. Non veto, monstro viam.</p>
    <p>Non vivo sine te, sed mori mecum potes.</p>
    <p>Unum in duobus statue: nil sine me facis.</p>
    <p>≤line=1810≥ Mori volentem praeeo, viventem sequor.</p>
    <p>AD. Iam parce, coniunx, parce, parebo tibi,</p>
    <p>Parebo rursus. Vincis affectus meos</p>
    <p>Aequos, iniquos, sola tu mentem domas.</p>
    <p>Eat dolores hic quoque ad reliquos dolor,</p>
    <p>≤line=1815≥ Non interire. Quid tibi, coniux, negem?</p>
    <p>Iubente te vel iussa contemnam Dei,</p>
    <p>Iubente te vel sustinebo vivere.</p>
    <p>EV. Quis ille strepitus? Audio ventos truces</p>
    <p>Late furentes; audio murmur grave,</p>
    <p>≤line=1820≥ Quod gravia minitans aere ex summo cadit.</p>
    <p>Repente longo terra mugitu fremens</p>
    <p>Concussa caecos egit ad coelum sonos</p>
    <p>Retroque cessit. Capitibus nutans nemus</p>
    <p>Fragore vasto tonuit omnes arbores</p>
    <p>≤line=1825≥ Concussit horror silvaque erexit comam.</p>
    <p>AD. Pavet animus, horret corpus, insedit meos</p>
    <p>Torpor per artus, frigidus sanguis coit.</p>
    <p>Ultor nefandi sceleris, edicti memor</p>
    <p>Vindexque spretae legis adventat Deus.</p>
    <p>≤line=1830≥ Fugiamus illuc, qua frequentes arbores</p>
    <p>Lucem recusant. Abditi densis comis</p>
    <p>Lateamus. Iterum criminis nostri dolor</p>
    <p>Me stimulat iterumque erubesco et palleo</p>
    <p>Foliisque tectus non satis videor mihi.</p>
    <p>≤line=1835≥ Aspicio nudum corpus. Heu, quid cingula</p>
    <p>Frondosa prosunt? Intus est, intus pudor.</p>
    <p>Quae poena, mulier, crimini par nos manet?</p>
    <p>Moriemur ambo. Iam tuae pereunt preces.</p>
    <p>VOX DEI, ADAMUS, EVA.</p>
    <p>Iambici trimetri et trochaici tetrametri.</p>
    <p>Adame, quas nunc te in latebras proripis?</p>
    <p>≤line=1840≥ Quae te recondit umbra? Cernentem omnia,</p>
    <p>Praesentem ubique, cuncta cui rerum patent,</p>
    <p>Huic delitescis? Ipse te appello, Deus,</p>
    <p>Quem rapidus aether trepidat et tellus gravis,</p>
    <p>Iustae potentem iudicem sententiae.</p>
    <p>≤line=1845≥ Ego te creavi, te creatum maximis</p>
    <p>Muneribus auxi. Natus ausculta patri,</p>
    <p>Cliens patrono, nunc hero servus tuo.</p>
    <p>Fugitive, prodi. AD. Pareo! Audivi truces,</p>
    <p>Metuende rector, per nemus sacrum sonos.</p>
    <p>≤line=1850≥ Venti severum murmur aptum gaudiis</p>
    <p>Commovit hortum. Membra concussit pavor</p>
    <p>Tremuique totus. Illa maiestas tui</p>
    <p>Insueta vultus me fugavit territum.</p>
    <p>Ingenuus istis, et verecundus pudor</p>
    <p>≤line=1855≥ Accessit: ecce, nudus obscoenos male</p>
    <p>Velatus artus ad forum sistor tuum.</p>
    <p>Talem creasti. VOX Nuditatis conscius</p>
    <p>Per quem fuisti? Nullus in terris fuit</p>
    <p>Qui te doceret. Sed pudor crimen sequi</p>
    <p>≤line=1860≥ Solet et malorum conscio habitat pectore.</p>
    <p>Fatere veram iudici caussam tuo.</p>
    <p>Defensiones, ne tuum crimen gravent,</p>
    <p>Omitte vanas. Nonne pomum ex arbore</p>
    <p>Vetita comedere es ausus et legem meam</p>
    <p>≤line=1805≥ Poenamque mortis spernere, infidum caput?</p>
    <p>AD. Mea culpa non est. Crimen huius feminae est,</p>
    <p>Quam mihi dedisti sortis auxilium meae,</p>
    <p>Pellace quae me voce et exemplo suo</p>
    <p>Cepit: comedi. VOX Coniugi coniux nocens</p>
    <p>≤line=1870≥ Dic, causa tantae quae fuit dementiae?</p>
    <p>EV. Serpens, Creator, dextera fictus tua,</p>
    <p>Astu fefellit simplicem atque insons ego,</p>
    <p>Quam sexus ipse perviam fecit dolis,</p>
    <p>Seducta pomum gutturi admovi meo.</p>
    <p>≤line=1875≥ VOX Fraudibus nimis apte serpens, quem creatrix
    dextera</p>
    <p>Usui hominum destinarat, quos inique subdola</p>
    <p>Sceleris infandi minister perdidisti machina,</p>
    <p>Bestiis invisus aliis ibis atque animantia</p>
    <p>Cuncta fugies et fugabis. Virus horrendum vomes,</p>
    <p>≤line=1880≥ Triste spirabis venenum mortis atrae nuntium,</p>
    <p>Signa divinae notanda praeferens sententiae.</p>
    <p>Praeque iumentis ferisque, poena queis instat gravis,</p>
    <p>Poena te gravior manebit. Ista per se insontia</p>
    <p>Sentient luctus heriles: fraude tu meritas tua</p>
    <p>≤line=1885≥ Semper aerumnas dolebis, utque te mentem duce</p>
    <p>Haec homo ad terrena flexit rebus a coelestibus,</p>
    <p>Tu quoque in summa natabis terra et infixus solo</p>
    <p>Ventre serpes, non rapaci subriges corpus pede.</p>
    <p>Tanta victus comparandi difficultas te premet,</p>
    <p>≤line=1890≥ Ut tenebrosa cavatae conditus terrae specu</p>
    <p>Pulvere hibernas per horas pauperem pellas famem.</p>
    <p>Dum tibi reciprocantem vita ducet spiritum,</p>
    <p>Commode nullus voracem pascet esuriem dies.</p>
    <p>Tu ferox homicida Sathan, angue qui tectus latens</p>
    <p>≤line=1895≥ Perfidis effascinasti feminam mendaciis,</p>
    <p>Non vice hac una rebellis, sed priori crimine</p>
    <p>Aetheris damnatus exul ultimas poenas pati,</p>
    <p>Iam malo crudeliori non reliquisti locum.</p>
    <p>Spes tamen te vana fallet. Non enim voto tuo</p>
    <p>≤line=1900≥ Inferi regis dominio mancipabo feminam,</p>
    <p>Quae licet mereatur illud, tu mereri non potes,</p>
    <p>Cuius infido est subactus sequior sexus dolo.</p>
    <p>Lucis antiquae favillam, quae salutis praevia est,</p>
    <p>Mente in humana fovebo, nec sinam cinere obrui.</p>
    <p>≤line=1905≥ Bella, sempiterna bella mulier et tu perpetim</p>
    <p>Mutuis odiis geretis. Ipse succendam faces,</p>
    <p>Ipse cordi feminino, cuius una est indoles</p>
    <p>Mente conceptum tenaci gravius odium prosequi,</p>
    <p>Inseram hostiles furores et simultates dabo,</p>
    <p>≤line=1910≥ Quas datas alat impotenter, nec sinat frigescere.</p>
    <p>Proferam certamen istud cuncta late in saecula,</p>
    <p>Illius proles ut armet se genus contra tuum</p>
    <p>Invicemque bella vexent posterorum posteros.</p>
    <p><hi rendition="simple:italic">Ipse</hi> veniet, ipse carnem sumet
    humanam Deus,</p>
    <p>≤line=1915≥ Non viro genitus, sed uno feminino ex semine,</p>
    <p>Virginali natus alvo, generis humani Salus,</p>
    <p>Qui Triumphator superbum conteret tibi verticem</p>
    <p>Et feri victor veneni tempus utrunque opprimet.</p>
    <p>Illius ductu piorum caetus armata manu</p>
    <p>≤line=1920≥ Spolia referet saepe opima vimque superabit tuam.</p>
    <p>Non tibi tuto licebit Marte aperto cernere,</p>
    <p>Non in os prodire contra. Semper aversos petes,</p>
    <p>Ausus inflixisse tantum caeca calci vulnera.</p>
    <p>Proditrix mulier mariti, quae dolosis vocibus</p>
    <p>≤line=1925≥ Te nimis facilem dedisti, multa te expectant
    mala.</p>
    <p>Mille te novi dolores mille cruciabunt modis,</p>
    <p>Cumque materna sub alvo conditum faetum geres,</p>
    <p>Aegra languebis, nec ipsis imperabis sensibus,</p>
    <p>Passa varios appetitus sana quos mens respuat,</p>
    <p>≤line=1930≥ Usque dum te terminatis praestitutis mensibus</p>
    <p>Onere maturo levatam solvat immitis dolor.</p>
    <p>Te manent uteri labores, te puerperium grave,</p>
    <p>Teque sobolis educandae cura praesertim premit,</p>
    <p>Quam reges licentiosa mollis indulgentia.</p>
    <p>≤line=1935≥ Pressaque aerumnis ad unum misera te vertes
    virum.</p>
    <p>Ille erit tibi refugium spesque, praesidium et salus,</p>
    <p>Ille, quem tu perdidisti; subdita illius iugo</p>
    <p>Iussibus parere disces, ille te imperio reget.</p>
    <p>Cape tuas, Adame, poenas, quem ducem, non asseclam</p>
    <p>≤line=1940≥ Esse oportuerat maritae quique culpam feminae</p>
    <p>Praepedire debuisti mascula prudentia,</p>
    <p>Non inire perpetrati criminis consortium</p>
    <p>Quique muliebri lepori posthabens legem meam</p>
    <p>Vetita persuasus profana poma violasti gula.</p>
    <p>≤line=1945≥ Terra propter te dolebit sterilis, effoeta,
    arida.</p>
    <p>Sponte lolium, sponte tribulos, sponte progignet rubos,</p>
    <p>Non nisi compulsa fruges. Insativis fructibus</p>
    <p>Fervidam pasces orexim. Panis aerumnis tibi</p>
    <p>Plurimis constabit emptus. Opere defessos gravi</p>
    <p>≤line=1950≥ Defluet sudor per artus testis aegri corporis.</p>
    <p>Solis et quoties per orbem lumen orietur novum,</p>
    <p>Multa perpesso renatus alter exsurget dolor,</p>
    <p>Usque dum lethalis hora reddat Adamum solo.</p>
    <p>Nam suum sese resolvet corpus in primordium,</p>
    <p>≤line=1955≥ Cumque sis pulvis, necesse est te reverti in
    pulverem.</p>
    <p>Poteram repente crimen infandum intuens</p>
    <p>Utrumque mortis impetu prosternere</p>
    <p>Animasque vestras procul ad infernos specus</p>
    <p>Deprimere poteram. Praetuli clementiam</p>
    <p>≤line=1960≥ Iuris rigori, nec malis solatium</p>
    <p>Tantis negavi, vos sacro sub foedere</p>
    <p>In spem salutis erigens. Vitae quoque</p>
    <p>Proferre volui spatia et humanum genus,</p>
    <p>Quod omne vestris inditum membris latet,</p>
    <p>≤line=1965≥ Servare. Nomen indet uxori suae</p>
    <p>Adamus Evae, prima nam mortalibus</p>
    <p>Parens et altrix illa victuris erit</p>
    <p>Similesque sorte gignet et forma sibi.</p>
    <p>Sed ut pudori consulam vestro simul</p>
    <p>≤line=1970≥ Et sanitati, corpori tegmen dabo,</p>
    <p>Quod induatis, pinguis exuvias ovis,</p>
    <p>Ne gravibus auris atque coeli iniuria</p>
    <p>Superatus animae fomes intereat calor.</p>
    <p>AD. O dura sors! O poena peccati minax!</p>
    <p>≤line=1975≥ O longa misero vita, languenti gravis!</p>
    <p>Ah quam dolenda multa vivendo diu</p>
    <p>Semper redibunt! Quam malum est tarde mori!</p>
    <p>Quam dura res cum miseriis fieri senem!</p>
    <p>Scelerate Sathan, gentis humanae lues,</p>
    <p>≤line=1980≥ Quo nos tulisti! Quod nefas commisimus!</p>
    <p>Ex corde culpae conscio suspiria</p>
    <p>Mihi iam trahantur; tristis hos vultus gravet</p>
    <p>Imber fluantque turbidis lachrymae genis.</p>
    <p>Nec flere satis est, nec licet: durus malis</p>
    <p>≤line=1985≥ Lacrymare nescit oculus. Ipsum non levi</p>
    <p>Feriatur ictu pectus et planctu sonet</p>
    <p>Pronaeque ab omni capite lacerentur comae.</p>
    <p>Heu iure quanti sceleris actus sum reus,</p>
    <p>Meoque vidi crimine iratum Deum.</p>
    <p>≤line=1990≥ VOX Adamus ecce (qui prius speraverat</p>
    <p>Boni malique gnarus aequalis mihi</p>
    <p>Futurus esse, similis aeterno Deo)</p>
    <p>Nunc qualis astat? Nunc quis in vultu est color?</p>
    <p>Maiora quaerens pristina amisit bona.</p>
    <p>≤line=1995≥ Sed iam videndum est ne sua carpens manu</p>
    <p>Vitale pomum, nemore sub medio sita</p>
    <p>Quod peperit arbos, speret indictam sibi</p>
    <p>Effugere mortem, luce et aeterna frui.</p>
    <p>Vos ergo, cherubi coelites, mihi quos ego</p>
    <p>≤line=2000≥ Legi ministros, ite et horto pellite</p>
    <p>Par istud hominum. Sacra deliciis loca</p>
    <p>Miseri relinquant, alia telluris sola</p>
    <p>Glebasque quaerant et parentem exerceant.</p>
    <p>Vos, state in aditu nemoris, ortivam ad plagam,</p>
    <p>≤line=2005≥ Et impedite flammeo versatilis</p>
    <p>Mucrone teli, ne quis infigat pedem.</p>
    <p>EV. Quis subitus ardor iste, quae lux emicat?</p>
    <p>Corripuit hortum flamma et excelsae arbores</p>
    <p>Ardent sine igne fervidumque incendium</p>
    <p>≤line=2010≥ Trepide vagatur, qualibus coelum nitet</p>
    <p>Illustre facibus. Integrum flagrat nemus.</p>
    <p>Haec digna thalamis taeda praelucet meis.</p>
    <p>Hominum propago patriam hac discet nota.</p>
    <p>AD. Fugiamus aestus. Ista divinae manus</p>
    <p>≤line=2015≥ Sunt opera, quae nos ire in exilium iubet.</p>
    <p>O magne rector, o gubernator poli,</p>
    <p>Non iam resisto. Volo, volo discedere,</p>
    <p>Suffulta pigris membra sed genibus labant</p>
    <p>Retroque, quoties gradior, abreptus feror.</p>
    <p>≤line=2020≥ Quo miser abibo? Quem locum profugus petam?</p>
    <p>Ubi morabor quamque tellurem excolam?</p>
    <p>Monstra latebram quaeso longinquam, abditam,</p>
    <p>Ubi nulla signa pristini restent boni,</p>
    <p>Ubi nil in animum perditam Hedenem mihi</p>
    <p>≤line=2025≥ Pomosque revocet, cum meis mergar malis.</p>
    <p>Nemus beatum verque perpetuum loci</p>
    <p>Felixque regio, cuius heu frustra mihi</p>
    <p>Concessus usus tempore interiit brevi,</p>
    <p>Arborque vitae, cuius effectu frui</p>
    <p>≤line=2030≥ Vetat altera arbor luridae pestis parens,</p>
    <p>Valete. Tuque quae quatergemino alveo</p>
    <p>Alluere tellus, dulcia Euphratis vada,</p>
    <p>Felicitatis conscia atque animi mei,</p>
    <p>Quem saepe vobis cantico prompsi sacro,</p>
    <p>≤line=2035≥ Et quicquid hortus iste servavit boni</p>
    <p>Nunquam videndum rursus, aeternum vale.</p>
    <p>Hoc vos supremum tueor. En fugio, exeo.</p>
    <p>Mortifera vitia, dira morborum lues,</p>
    <p>Languor caducus, horridus febrium tremor,</p>
    <p>≤line=2040≥ Labor dolorque et cumulus instantis mali,</p>
    <p>Vos ite mecum tristis exilii duces.</p>
  </div>
</div>
<div type="level1" xml:id="back">
  <head>Back</head>
  <p>ΤΟIΟΝΔ’ ΑΠΕΒΗ ΤΟΔΕ ΠΡΑΓΜΑ.</p>
  <p>145 excitum] errata 1601: exitum</p>
  <p>154 Ambitio] 1601: Ambito</p>
  <p>322 praecordiis] 1601: paecordiis</p>
  <p>386 pro] add. errata</p>
  <p>398 vobis] errata 1601: nobis</p>
  <p>434 custos: Metita ’t Woord is: Dimensa</p>
  <p>447 illa] errata 1601: ille</p>
  <p>482 cuncta] add. errata</p>
  <p>500 habitat] errata 1601: dabitat</p>
  <p>571 geminos] errata 1601: geminas</p>
  <p>639/640 trimetri] errata 1601: trimeter</p>
  <p>680] errata 1601: Aerque pisces gestat, aut undas mare</p>
  <p>716 quae] 1601: qua</p>
  <p>723 Exlege] errata 1601: Ex lege</p>
  <p>740 quos] errata 1601: quod</p>
  <p>772 tunc] errata 1601: tum</p>
  <p>780 mente] errata 1601: minte</p>
  <p>814 Terra] 1601: Terrae</p>
  <p>835 Aeternumque] 1601: Accinamque</p>
  <p>844 tandem] errata 1601: tantum</p>
  <p>1041 lubricos] errata 1601: lubricus</p>
  <p>1073 Perire] errata 1601: Petire</p>
  <p>1402 successus] errata 1601: sucessus</p>
  <p>1419 oblatum] Hoek &amp; Meulenbroek 1601: ablatum</p>
  <p>1454 bonorum] errata 1601: honorum</p>
  <p>1717 hunc] errata 1601: hanc</p>
  <p>1876 subdola] errata 1601: subdole</p>
  <p>1969 consulam] errata 1601: Consulam</p>
  <p>1995 manu] errata 1601: manu.</p>
  <p>2033 atque] errata 1601: atqui</p>
  <p>2031 ev. constructie: Gij, hof van Eden, en Euphraat die weet hebt
  van mijn geluk en mijn hart dat ik heb uitgestort, en al het goede van
  de tuin, voor altijd vaarwel!</p>
</div>
</body>
</text>
</TEI>
