<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
<teiHeader>
  <fileDesc>
    <titleStmt>
      <title></title>
    </titleStmt>
    <publicationStmt>
    </publicationStmt>
    <sourceDesc>
      <p>Produced by pandoc.</p>
    </sourceDesc>
  </fileDesc>
</teiHeader>
<text>
<body>
<div type="level1" xml:id="front">
  <head>Front</head>
  <p>/</p>
  <p>PRINCEPS</p>
  <p>A U R I A C U S;</p>
  <p>Sive</p>
  <p>LIBERTAS DEFENSA:</p>
  <p>TRAGOEDIA NOVA.</p>
  <p>Auctore</p>
  <p>CASPARO CASPARIO.</p>
  <p>[impressum]</p>
  <p>DELPHIS,</p>
  <p>Ex officina Brunonis Schinckelii.</p>
  <p>MDIC</p>
  <p>ORTHODOXIS DEI IN HOLLANDIA ET ZELANDIA ECCLESIIS,</p>
  <p>earumque MINISTRlS FIDELISSIMIS,</p>
  <p>Salutem in Christo Iesu.</p>
  <p>Aegyptius quidam apud Platonem Soloni dixisse fertur, nihil
  differre a pueris qui vetustatis cognitione carerent. Recte omnino et
  sapienter. Ut enim pueri ob iudicii imbecillitate rerum discrimina
  ignorant: sic illi, quorum animi nulla antiquorum temporum notitia
  tincti, nulla quasi cana et senili prudentia essent imbuti, merito
  viros esse negavit.</p>
  <p>Quod si ea quae, quod a saeculo nostro sunt remotiora, multis
  iacent involuta tenebris, dignissima sunt quae ab omnibus
  cognoscantur: quanti maiori cura et studio in earum rerum conservanda
  notitia nobis est elaborandum, quarum et memoria propius ab aetate
  nostra abest, et ad nos etiam pertinet eventus? Quae me caussa impulit
  quod ab occupationibus vacuum mihi concedebatur temporis in earum
  rerum quae annis superioribus in Belgio acciderunt historia evolvenda
  collocare: in cuius lectione quum non sine summa animi voluptate
  versarer, coepi nescio quid mecum commentari; quod quum amicis
  ostendissem, eius in publicum edendi mihi auctores fuerunt. Etsi vero
  facile intelligebam quam duram illi mihi provinciam imponerent, quod
  hoc quidquid est paene subitae commentatiunculae multum ab ea quae in
  tali scriptorum genere requiri solet, abesse perfectione non
  ignorarem: quum tamen illi hanc meam qualemcumque operam Ecclesiae et
  Reipublicae non infructuosam fore dicerent; vel minimam etiam eiusmodi
  utilitatem quovis periculo mihi redimendam esse duxi.</p>
  <p>Hanc vero meam lucubratiunculam multis de caussis vobis inscripsi.
  Primum enim quum iucunda praeteritorum laborum soleat esse recordatio:
  acerbissimorum illorum temporum quibus omnia tyrannide oppressa
  iacebant, vobis renovare volui memoriam. Quod si qui istud a me
  inhumanius factum interpretabuntur, quod vulnus illud refricem quod
  vix etiamnum cicatricem obduxit, eos ego vehementer falli existimo. Ut
  enim aestatis amoenitatem hiemis commendat asperitas et rigidum
  frigus: ita tristissimae illae calamitates praesentem Ecclesiae et
  Reipublicae statum maximopere illustrant, et felicitatem augent.</p>
  <p>Deinde nulla ex re infinita illa divinae bonitatis et clementiae
  vis certius intelligi et facilius percipi potest. Quis enim qui fugas,
  exsilia, proscriptiones, foedissimas urbium direptiones,
  innocentissimorum hominum cruciatus, tormenta, supplicia denique tam
  varia quam exquisita recordetur, non etiam incredibilem Dei
  benignitatem, qui malis his omnibus praeter omnem spem liberatos, non
  protexit tantum, verum etiam omni * benedictione cumulavit, agnoscat,
  et praedicet?</p>
  <p>Mirantur exterae nationes, et iure mirantur, quod cum ceterarum
  omnium regionum nulla tam firma sint claustra quae non refringantur,
  nullae tam immensae divitiae quae continuis sumptibus non absumantur,
  nullae tam populosae civitates quae crebris belli offensionibus non
  exhauriantur tandem et exinaniantur: duae vero angustis limitibus
  circumscriptae insulae, a rege totius orbis potentissimo summis
  viribus tot annos iam oppugnatae, non modo fineis suos praeclare
  tueantur, verum etiam religione, litteris, legibus, armis, artibus,
  civium multitudine, rerumque omnium quae tam ad necessitatem, quam
  ornatum et cultum vitae pertinent, affluentia et abundantia magis quam
  umquam antea, tranquillis temporibus, floreant.</p>
  <p>Non quidem negaverim, magnum hanc ad rem adferre momentum locorum
  situs, portus frequenteis et commodissimos, mercaturam quaestuosam et
  uberem, soli fecunditatem, maris opportunitatem: sed profecto altior
  quaedam et divinior huius rei caussa sit necesse est, quum apud multos
  populos haec omnia, quae dixi, non multo inferiora, apud nonnullos
  etiam praestantiora et abundantiora reperiantur.</p>
  <p>Illud est scilicet, quod sui cultoribus promisit Deus; se, si
  legibus divinis obedirent, et reliquis fictitiis numinibus eiuratis
  sibi soli servirent, omnibus bonis eos cumulatissime beaturum. Quid,
  quod etiam iis qui errorum nebulis occaecati, a vera religione
  abhorrenteis et impios cultus secuti sunt, Deus saepenumero piorum
  caussa benedixit? Quid mirum igitur si vitam, fortunas, opes, quae pro
  religione et patria non tantum maximis periculis exposuistis, verum
  etiam ultro abdicastis atque abiecistis, cum foenore vobis reddiderit
  iustissimus ille et mitissimus iudex? Quid, quod in his quibus
  Ecclesia aliquando premitur adversitatibus, admirabilis et ab omni
  captu humani ingenii remotissima Dei sapientia clarissimum sui lumen
  ac signum ostendit? Quo enim certius argumento illud possit intelligi,
  quam sapienter omnia tam bonorum quam sceleratorum principum consilia,
  veluti occulto quodam fune ad Ecclesiae salutem trahantur, quam quod
  ex parvis initio rebus ea sunt iacta religionis et libertatis
  fundamenta, quorum substructionem et molem non immerito iam suspicimus
  et admiramur.</p>
  <p>Age, consideret aliquis prima illa veluti nascentium Ecclesiarum
  incunabula; quid infirmius, quid vilius, quid contemtius? Fremebat
  contra paucos eosque imbelleis magna ex parte homines is rex, cuius
  imperium iisdem paene quibus solis cursus terminatur finibus: edictis
  detonabat; ferro et flammis grassabatur; primoribus exitium, ceteris
  quavis morte tristiorem servitutem meditabatur: cum ecce exseruit vim
  suam caelestis ille regum rex, dominus dominantium, omneisque hostium
  sui nominis conatus ita elusit, ut nulla magis ad fidelium
  incolumitatem salutaria consilia fuerint, quam ea quae in certissimam
  ipsorum perniciem essent suscepta. Vecordes igitur et insipientes
  merito existimandi simus, si haec admiratione dignissima Dei opera
  animos nostros praetervolare patiamur; ingratissimi, si inusitatam
  erga nos benignitatem non exosculemur, et quibus possumus laudibus
  prosequamur.</p>
  <p>Quod enim populum Israeliticum Deus iussit ut quae in Aegypto
  contra Pharaonem per Mosen et Aronem praeclare et admirabiliter
  fecisset, liberis suis narrarent, eorumque memoriam quam sanctissime
  conservatam ad omnem posteritatem propagarent; ad nos etiam pertinet,
  qui nec pauciora nec minora ab eo beneficia accepisse fatemur. Quod
  quidem ego, vestra etsi longo intervallo vestigia sequutus, pro mea
  virili parte conatus sum; et quod in sacris libris est, quibus
  pretiosarum rerum nihil suppeteret quod Dei templo inferrent, ex iis
  quas haberent pervagatis etiam et tenuibus opibus munera depromsisse,
  neque ea propterea minus Deo grata fuisse; idem de meo hoc levidensi
  munusculo mihi promitto: quod ceu pauperis agelli Praemessa quaedam
  vobis offero, et apud vos, id est, in aede Domini depono, votis
  omnibus comprecatus, ut qui vos hactenus ab omni vi et tyrannide
  liberatos, clementissime protexit, idem porro etiam et spiritualibus
  et temporalibus donis augeat et cumulet, ad sui nominis gloriam,
  vestri exaedificationem, et eorum qui Evangelicam veritatem non
  oderunt tantum, verum etiam persequuntur, ruborem et confusionem.</p>
  <p>Valete in Christo Iesu. Delphis, Kalendis Octobribus anno post
  Christum natum MDXCVIII.</p>
  <p>PRINCEPS AURIACUS, Sive LIBERTAS DEFENSA: TRAGOEDIA NOVA.</p>
</div>
<div type="level1" xml:id="main">
  <head>Main</head>
  <p></p>
</div>
<div type="level1" xml:id="dramatis-personae">
  <head>1. Dramatis personae:</head>
  <p>I Alastor</p>
  <p><hi rendition="simple:bold">Chorus</hi></p>
  <p>II Tyrannus</p>
  <p>Ahitophel, Eubulus, Tyrannus</p>
  <p><hi rendition="simple:bold">Chorus</hi></p>
  <p>III Princeps</p>
  <p>Ahitophel, Tyrannus, Princeps</p>
  <p><hi rendition="simple:bold">Chorus</hi></p>
  <p>IV Eusebius</p>
  <p>Princeps, Eusebius</p>
  <p><hi rendition="simple:bold">Chorus</hi></p>
  <p>V Nuntius, Chorus</p>
  <p>Vates</p>
</div>
<div type="level1" xml:id="actus-primus.">
  <head>6. ACTUS PRIMUS.</head>
  <p>ALASTOR.</p>
  <p>Stygia palude venio et umbrarum specu</p>
  <p>Relicto, ubi superis seorsim habitant dii</p>
  <p>Acheruntici, telluris in penetralibus;</p>
  <p>Ubi gravibus umbris spissa caligo omnia</p>
  <p>Obsessa opacat, nocteque aeterna premit.</p>
  <p>Sedet intus atris vincta sanguineum caput</p>
  <p>Serpentibus, cruenta furiarum cohors:</p>
  <p><hi rendition="simple:italic">Bellona</hi> piceis facibus armatam
  manum</p>
  <p>Vibrat, minax stricto ense: tabificum
  <hi rendition="simple:italic">Fames</hi></p>
  <p>Rictum oris expandens, iacet miserabile</p>
  <p>Spectaculum: iuxta cadaverum sedet</p>
  <p>Congerie in alta <hi rendition="simple:italic">Pestis</hi>
  indomitabilis;</p>
  <p><hi rendition="simple:italic">Discors</hi> Erynnis sanguinem
  <hi rendition="simple:italic">Impietas</hi> ferox</p>
  <p>Suum ipsa lambens; versus in semet
  <hi rendition="simple:italic">Furor</hi>;</p>
  <p>Comisque scissis <hi rendition="simple:italic">Luctus</hi>; et
  frendens <hi rendition="simple:italic">Dolor</hi>;</p>
  <p><hi rendition="simple:italic">Pavorque</hi> foedi tabe
  <hi rendition="simple:italic">Moeroris</hi> comes.</p>
  <p>Queis, expiandis sceleribus, Deus utitur,</p>
  <p>Nobis ministris. Campus ast alia iacet *</p>
  <p>Parte, Phlegethontis unda quem medium secat;</p>
  <p>Flamma aestuans, et igne sulfureo, et pice</p>
  <p>Fumans calenti flebili ingens personat</p>
  <p>Specus: inde strepitus et flagellorum sonus</p>
  <p>Auditur. Illic est volupe mihi cernere</p>
  <p>Damnata regum principumque examina,</p>
  <p>Gregesque volgi maximi innumerabileis,</p>
  <p>Quos sceleris olim perpetrati et flagitii</p>
  <p>Supplicia vinclis saeva perpetuis domant.</p>
  <p>Quod quisque fecit luit. In auctorem redit</p>
  <p>Facinus, suoque premitur exemplo nocens.</p>
  <p>Sedent cruenti carcere inclusi duces,</p>
  <p>Et impotentis terga plebeiae manus</p>
  <p>Lacerant tyranni. Noster ibi sese furor</p>
  <p>Pascit, nec explet ulla eum satias tamen.</p>
  <p>Nunc me volentem ille Deus infausta domo</p>
  <p>Emisit orbi pestem et exitium grave.</p>
  <p>Quod si quis istud quo clueo generis decus,</p>
  <p>Istamque cunctos qua supero potentiam,</p>
  <p>Aliena iussa decedere existimat:</p>
  <p>Is commodi caussa sui omneis cogitet</p>
  <p>Quam multa facere, cetero qui infecta quae</p>
  <p>Relinquerent. Men’ quisquam adigat, ut quidquam ego</p>
  <p>Praeter animi sententiam faciam? Haut status</p>
  <p>Rerum is mearum est, obsequendum alii ut siet.</p>
  <p>Quid? Dominus huius mundi ego frustra audio?</p>
  <p>Metuenda nulli sceptra gero? Non est ita:</p>
  <p>Dominor, triumpho. Me penes solida imperii</p>
  <p>Manet potestas; ille vero incognitus,</p>
  <p>Qui iura nobis scilicet legesque dat,</p>
  <p>Caelo exigit saeclum, umbram alitque nominis:</p>
  <p>At pareo tamen. Quippini. Utilitas iubet.</p>
  <p>Nam mancipatus hisce postquam sum locis,</p>
  <p>Ubi stridor, horror, squallor, et tenebrae urgent,</p>
  <p>Attrahere socios mihi studeo quam plurimos</p>
  <p>Poenae: nec ulla mi voluptas carior,</p>
  <p>Quam homini nocere. Hoc duco mihi palmarium,</p>
  <p>Si summa misceam infimis, sique omnia</p>
  <p>Pervortam, et ipsa claustra refringam aetheris,</p>
  <p>Terrisque caelum immittam, et ictu fulminis</p>
  <p>Uno omnia elidam. Haec meas iras decent.</p>
  <p>Cessavit equidem iamdiu noster furor,</p>
  <p>Nimisque felix otio fruitur meo</p>
  <p>Terra. Egone nostrum posthaberi sic sinam</p>
  <p>Numen? Quod omnis populus et reges colunt</p>
  <p>Quicumque nitidum solis aspiciunt iubar:</p>
  <p>Nostrum eimodi, inquam, numen itan’ eluserit</p>
  <p>Rediviva secta, et tentet exspoliassere</p>
  <p>Possessa nobis regna tranquille hactenus?</p>
  <p>Nunc advocandae pristinae artes sunt mihi,</p>
  <p>Queis saepe nostris rebus auxilium tuli</p>
  <p>Periclitantibus, nocensque machina</p>
  <p>Adhibenda quamprimum aliqua, et illa quam anti-dhac</p>
  <p>Validam oppido persensimus, Tyrannus. Hoc</p>
  <p>Feliciter fui usus olim, Hebraea quum</p>
  <p>Invisa mihi gens unice, incoleret locis,</p>
  <p>Qua turbidus pingue irrigat Nilus solum,</p>
  <p>Et copiosis stipat horrea messibus:</p>
  <p>Pharium tyrannum perpuli, ut servilibus</p>
  <p>Miseros studeret opprimere laboribus.</p>
  <p>Quae spolia legi? Queis triumphis tum fui</p>
  <p>Potitus? Animas quot tenellas perdidi?</p>
  <p>Atque illud etsi, mente molitus malum</p>
  <p>Quod eram, nequivi efficere; nempe ut funditus</p>
  <p>Stirpem nefandam exstinguerem, exscidium meo</p>
  <p>Regno unde venturum sciebam: non tamen</p>
  <p>Ferro, igne et undis persequi umquam destiti</p>
  <p>Isaci nepotes, cum quibus mihi maximum</p>
  <p>Viguit duellum semper. Accepi quidem</p>
  <p>Lethale vulnus, fateor, illud feminae</p>
  <p>Quum semen (invisum hei mihi nomen!) caput</p>
  <p>Pedibus meum calcaret: at calcaneum</p>
  <p>Quam bene momordi! Quo illa adorea constitit</p>
  <p>Cruore? Vires ipse miratus meas,</p>
  <p>Stupui. Istum honorem posteris fortissime</p>
  <p>Saeclis tueri haud destiti umquam, unice id ago</p>
  <p>Nostros ut hosteis perderem omnibus artibus.</p>
  <p>Et bene quidem successit antehac saepius</p>
  <p>Conatus. Ipsos perpuli proceres meis</p>
  <p>Parere iussis; in necem armavi manus</p>
  <p>Irasque regum: quin eos etiam mihi</p>
  <p>Qui numen invisum videbantur animo *</p>
  <p>Colere, meis obnoxios habui imperiis.</p>
  <p>Saulum olim adegi quem colebat temnere</p>
  <p>Deum, ac mihi hostem persequi infensissimum</p>
  <p>Davidem. Et omneis quis recensuerit, dolis</p>
  <p>Quos aucupatus mancupi-cepi, meae</p>
  <p>Irae ministros? Tam graves sumus dii.</p>
  <p>Nunc ne quis istam gloriam, tanto ambitu</p>
  <p>Laboribusque partam et auctam, ereptum eat,</p>
  <p>Regnumque nostrum voce defraudet sua</p>
  <p>Aut opere, diligens habenda cautio est.</p>
  <p>Equidem ruina nescio quae animo meo</p>
  <p>Videtur impendere. Nostris hactenus</p>
  <p>Maximus honos est habitus aris: sed modo</p>
  <p>Iam pessimorum pessimas hominum male</p>
  <p>Formido voces; nostra qui deblaterant</p>
  <p>In regna nescio quid, in sacris libris</p>
  <p>Scriptum quod aiunt, quam sacri sint nescio,</p>
  <p>Hoc scio, furentum ni obvius conatibus</p>
  <p>Eam, parata damna nobis maxima.</p>
  <p>Sed bene habet. Antiquus mihi est reliquus vigor;</p>
  <p>Qui sim scio, quid nostra nobilitas petat.</p>
  <p>Non sic abibunt odia. Facinus mi novum</p>
  <p>Aliquod patrandum est, quod dolori sat fuat.</p>
  <p>Eia age age, adesdum, concute age geminas faces</p>
  <p>Megaera: vos eia, agite, scelerum vindices</p>
  <p>Adeste furiae, adeste; tuque pro tribus</p>
  <p>Satis una; Maurorum locis genita ultimis,</p>
  <p>Quae compeditos cassibus venatice</p>
  <p>Captas, superstitione devinctos gravi</p>
  <p>Animos, et artas opibus insidias struis:</p>
  <p>Eia agite totis viribus grassamini</p>
  <p>In opes, in animo nil sacrum sit: intimam</p>
  <p>Pervadite aulam; incendio diro omnia</p>
  <p>Miscete: Terrae linquat invisas domos</p>
  <p>Astraea; Lex Fasque exsulet; Pietas, Fides</p>
  <p>Abigantur at pleno gradu sese inferat</p>
  <p>Tyrannis, et cruoris innocui sitis,</p>
  <p>Rapina caedes, furta, dolus atque intimis</p>
  <p>Quidquid malorum latet in Orci faucibus,</p>
  <p>Omne eruatur, rapida ceu vis fluminis</p>
  <p>Terram omnem inundet. Nunc ad altam regiam</p>
  <p>Fero pestilentem gradum ego, quam totam meo</p>
  <p>Quatiam furore, atque impios diris agam</p>
  <p>Furiis penateis: nulla pars sceleris vacet</p>
  <p>Aulae. Innocentem immisericors iugulet parens</p>
  <p>Gnatum, maritus coniugem, incaestas faceis</p>
  <p>Connubia velent. Maximorum principum</p>
  <p>Exposita rostris capita plebs videat: fora</p>
  <p>Madeant cruori nobili; plebs infima</p>
  <p>Unum sub ictum praebeat vilissimam</p>
  <p>Cervicem; inerteis corpora impediant aquas</p>
  <p>Abiecta; desint exstruendos ad rogos</p>
  <p>Silvae perustae, concidant flammis domus;</p>
  <p>Suis ruant convulsa sedibus oppida.</p>
  <p>Sed quid moror? Quin perduelleis pessimos</p>
  <p>Perdo ocyus! Nunc circuibo indagine,</p>
  <p>Et omnia animo persequar vestigia,</p>
  <p>Queis facta dare possim ilicet quae molior.</p>
  <p>Non est ut expectetis heic dum mugiat</p>
  <p>Solum, crepentque tecta, nostro horrentia</p>
  <p>Contactu, aperte seque vis nostra exserat.</p>
  <p>Perdit locum vindicta aperta. Alias ego</p>
  <p>Animo agito arteis, hoc timendas nomine</p>
  <p>Quod non timentur. Prava consulentibus</p>
  <p>Rex facilis aureis praebeat. Si hoc fecero,</p>
  <p>Pars iam peracta est magna. Nec enim principes</p>
  <p>Reti aucuparier alio soleo viros.</p>
  <p>Incus mihi erit haec: hac ego mala plurima</p>
  <p>Procusa dabo, saeva, horridaque, denique mea.</p>
  <p>Dein regis animum fastu et arrogantia</p>
  <p>Dira tumentem, sceptra concupiscere</p>
  <p>Aliena faciam, nec salutem publicam</p>
  <p>Sed cupiditates persequi impellam suas.</p>
  <p>Pereant male meis qui resistent consiliis.</p>
  <p>Ferro petantur, fraude capti et toxico,</p>
  <p>Se numini nostro esse discant impares.</p>
  <p><hi rendition="simple:bold">CHORUS.</hi></p>
  <p>Anapaestici.</p>
  <p>O fini carens, rector Olympi,</p>
  <p>Et principio, rerum finis</p>
  <p>Et principium, antiquior omni</p>
  <p>Aevo. Tibi mortalem placuit</p>
  <p>Informi fingere de gleba,</p>
  <p>Quem, particulam divinae aurae</p>
  <p>Inspirans, condecoravisti</p>
  <p>Tua imagine: sub pedibusque eius</p>
  <p>Omnia posuisti quaecumque</p>
  <p>Complectitur haec triplex mundi</p>
  <p>Machina. Miseris luminis usum</p>
  <p>Dulcem ut praeberent terrigenis,</p>
  <p>Ecce innumeras caeli nitidas</p>
  <p>Faculas suspendisti celso</p>
  <p>Fornice. Tu solem Eoo excis,</p>
  <p>Hesperium adque cubile reducis,</p>
  <p>Luminique notho Phaebes spolias,</p>
  <p>Candidaque iterum cornua comples.</p>
  <p>Florescunt laeta tuo iussu</p>
  <p>Gramina tellusque sinu fundit</p>
  <p>Fruges varias, coetibus hominum</p>
  <p>Aptas servandis. Te fisus</p>
  <p>Fragili trabe per mare spumosum</p>
  <p>Navita currit, patrium ditans</p>
  <p>Mercibus orbem omnigenis, et qua</p>
  <p>Gelidi Tithoni Matuta</p>
  <p>Linquit roseum mane cubile,</p>
  <p>Et qua fessas lavit Oceanus</p>
  <p>Solis salso rore quadrigas.</p>
  <p>Vidit nostras ultima puppes</p>
  <p>Supposta trionibus egelidis</p>
  <p>Lappia, propiusque Helices caudae</p>
  <p>Mare Nassovium, Tartariaeque</p>
  <p>Litora radens glaciale fretum:</p>
  <p>Et qua imbricitor tepidas pluvias</p>
  <p>Fert Auster, et oppositus Boreae</p>
  <p>Cardo subeunteis Oceano utrasque</p>
  <p>Adspicit ursas. Hinc divitiis</p>
  <p>Nostras regiones innumeris</p>
  <p>Locupletasti. Sed tua vincit</p>
  <p>Omnia benefacta, tui verbi</p>
  <p>Semina quod sparsisti inter nos,</p>
  <p>Mitisque fideleis praecones,</p>
  <p>Qui verum iter ad coelum monstrent,</p>
  <p>Et voce salutifera celebrent</p>
  <p>Meritum Christi. At cernis quanta</p>
  <p>Satanas rabie saevus oberret,</p>
  <p>Coetusque pios disturbare</p>
  <p>Conetur, et exasperet animos</p>
  <p>Regum, populo exitiumque tuo</p>
  <p>Struat omnibus artibus atque modis.</p>
  <p>Tu tu pater optime, rex regum,</p>
  <p>Rabiem compesce furoremque</p>
  <p>Tam validi hostis, ne nos subito</p>
  <p>Opprimat, incautosque illaqueet</p>
  <p>Callidus astu teque relicto</p>
  <p>Alienos instiget colere</p>
  <p>Divos, iramque tuam in nostrum</p>
  <p>Cumulare caput. Pelle tyrannos</p>
  <p>Procul a nostris finibus, opera</p>
  <p>Quorum Satanas uti suevit;</p>
  <p>Et pietatis sub praetextu</p>
  <p>Subiicit saevae colla securi</p>
  <p>Pia, crudelique ustulat igne</p>
  <p>Sanctorum corpora, qui te unum</p>
  <p>Reverentur, sectantur, amantque.</p>
  <p>O Deus exsurge, piis fer opem</p>
  <p>Festinus, nec desere penitus</p>
  <p>Tibi confisos. Tum tibi laeti</p>
  <p>Carmen cantabimus, et numen</p>
  <p>Iovae celebrabimus augustum.</p>
</div>
<div type="level1" xml:id="actus-secundus.">
  <head>8. ACTUS SECUNDUS.</head>
  <p>TYRANNUS.</p>
  <p>Me segregatum e milibus mortalium,</p>
  <p>Virtus mea ac natalium felicitas,</p>
  <p>Forsque bona, rerum extulit ad hoc fastigium;</p>
  <p>Ut inter homines divûm obirem munia.</p>
  <p>Ego arbiter vitae necisque, quem statum</p>
  <p>Quisque obtineat, habeo mea unius in manu;</p>
  <p>Fortuna quod cuique vult mortalium</p>
  <p>Datum, per os sacrum meum pronunciat:</p>
  <p>Responsa populis nostra laetitiae ferunt</p>
  <p>Caussas dolorisque. Nihil invitis potest</p>
  <p>Florere nobis. Tot paratos in necem</p>
  <p>Distringet enseis una vox. Mille aequore</p>
  <p>Natant carinae gaza onustae regia:</p>
  <p>Natura quidquid intimis specubus tenet</p>
  <p>Argenti et auri, effundit in nostrum sinum:</p>
  <p>Pars nulla terrae vacua nostro est numine,</p>
  <p>Auriga lucis quaque Phoebeum iubar</p>
  <p>Almum Amphitrites gurgite extollit caput,</p>
  <p>Et unda, solis qua fatiscenteis equos,</p>
  <p>Circumfluentis excipit Salaciae:</p>
  <p>Illisque terris quas utroque dissitas</p>
  <p>Sol urit orbe; quasque Barrorum ferax</p>
  <p>Ganges inundat, aureas glebas vehens,</p>
  <p>Sceptra metuuntur nostra: nec iam sufficit</p>
  <p>Hic unus orbis, numini angustus meo.</p>
  <p>Quid restat ergo? Quidve nostro nomine</p>
  <p>Dignum exhibere mundus hic queat amplius?</p>
  <p>Nisi, Caesar ut quondam, inter igneis astricos</p>
  <p>(Sed omen absit) stella lucida fulgeam?</p>
  <p>Verum quid hoc? Quis ille mentem vellicat</p>
  <p>Stimulus, quietem corde toto expectorans?</p>
  <p>Quis hic tumultus (hei mihi!) dubiam rotat</p>
  <p>Rapitque mentem? Feror, ut insanus, feror,</p>
  <p>Nec quo ferar scio. Grave sentio, sentio</p>
  <p>Numen. Mihi animus maius et solito amplius,</p>
  <p>Supraque fineis moris humani tumet,</p>
  <p>Temnitque habenas rapidus. Haut quid sit scio:</p>
  <p>Sed grande quiddam est, visque, opinor, enthea.</p>
  <p>Noctem quoque hesternam quibus cum insomniis</p>
  <p>Exegi! Inusitata species, et mihi</p>
  <p>Non visa prius, oblata, sollicitum ut tenet</p>
  <p>Animum! O mihi aliquis tam molestum hunc eximat</p>
  <p>Scrupum, futurae certus interpres rei!</p>
  <p>AHITOPHEL. EUBULUS.</p>
  <p>TYRANNUS.</p>
  <p>AHI. Quae frontis isthoc regiae excelsum decus,</p>
  <p>O rex duelli, pacis idemque arbiter,</p>
  <p>Animi aestuantis aegritudo obnubilat?</p>
  <p>Honore mactus regio, regni bonis</p>
  <p>Frueris: vetusta avisque gesta olim tuis,</p>
  <p>Relictus haeres, sceptra pollenti manu</p>
  <p>Tenes, tuisque Europa paret legibus</p>
  <p>Melior. Perusta solis ignibus Africa,</p>
  <p>Patrum tuorum pertimescens bellicam</p>
  <p>Vim, Martis igneumque fulmen, subdito</p>
  <p>Collo iuga tulit: Tarraco laetus tuo</p>
  <p>Gaudet subesse regno: habenis imperii</p>
  <p>Tui ultro obaudit dives opibus, et virûm</p>
  <p>Castella nutrix fortium, qui incognita</p>
  <p>Audace coepto Nerei adierunt loca.</p>
  <p>Te gaza Ibera turgidus dominum Tagus</p>
  <p>Agnoscit. Alma metuit et pariter colit</p>
  <p>Italia. Tibi mille Siculis falces metunt</p>
  <p>Arvis. Et illi quidquid inspersum mari</p>
  <p>Est insularum, armis regitur Ibericis.</p>
  <p>Tua Belgae adorant sceptra, dites mercibus</p>
  <p>Variis. Tuum est quod intimo Tethys sinu</p>
  <p>Extrema gestat: quidquid Oceanus vagis</p>
  <p>Complexus undis, ultimo fluctu tegit.</p>
  <p>Felicitatis unus auctor publicae,</p>
  <p>Cassus quietis, turbidam solus geris</p>
  <p>Frontem? Quis isthic aestus est mentis tuae?</p>
  <p>Effare. Pressas qui gerit curas, alit.</p>
  <p>TYR. Hesterna postquam lux recessit, et suae</p>
  <p>Phoebus sorori cessit alternas vices;</p>
  <p>Thoro iacentem regio quam artissimus</p>
  <p>Me somnus oppressit. Novum sed circiter</p>
  <p>Diem appetentem, tale vidi somnium,</p>
  <p>Quod nunc etiam animo recursat identidem.</p>
  <p>In arborem excelsissimam mutarier</p>
  <p>Mihi videbar, paeneque ipsum tangere</p>
  <p>Proceritate summi Olympi verticem,</p>
  <p>Et utrumque complecti vagis ramis polum:</p>
  <p>Iam gravibus umbris pressa caput inflexerant</p>
  <p>Vicinae patulae <hi rendition="simple:italic">Lilia</hi> nimis
  arbori,</p>
  <p>Illumque nativum propemodum amiserant</p>
  <p>Niveum colorem: iam <hi rendition="simple:italic">Rosae</hi> etiam
  occoeperant</p>
  <p>Flaccescere; etenim his quoque propinquis arboris</p>
  <p>Umbrae nocebant. Stipitem prope squamea</p>
  <p>Turba, arrigens diris tumentia sibilis</p>
  <p>Colla, stabulabatur, oculisque emissitiis</p>
  <p>Et oris auris pestilentibus omnia</p>
  <p>Gramina venenabat: sed in primis novum</p>
  <p>Monstrum, pererrans lumine omnem sedulo</p>
  <p>Orbem, novis inhiabat exsuviis, suam</p>
  <p>Satiare queis potesset ingluviem et famem;</p>
  <p>Vastum oris expandens hiatum, sanguine et</p>
  <p>Tabo madentis: quum repente coelitus</p>
  <p>Demissa trabs cum murmure ingenti, minans</p>
  <p>Coelo cacumen fregit arboris arduae.</p>
  <p>Sonitu exciti accurrunt <hi rendition="simple:italic">Leones</hi>
  mox duo,</p>
  <p>Quorum alter excubabat horti in limine,</p>
  <p>Undis at alter quae rigabant hortulum</p>
  <p>Exsilierat, toto impetuque in arborem,</p>
  <p>Ira tumentes et minaces unguibus</p>
  <p>Saevis, feruntur, subruunt radicitus,</p>
  <p>Ramosque truncatos comis spoliant suis.</p>
  <p>Viperea contra monstra se exacuunt, cient</p>
  <p>Morsus, et orbeis implicant. Iam maximis</p>
  <p>Fessi periclis cedere incipiunt duo</p>
  <p>Retro leones: commodum umbram at proxime</p>
  <p>Quae stabat Hesperidum aureis malis nitens,</p>
  <p>Nacti arboris, redintegratis viribus,</p>
  <p>Proelia movent aspera, fugantque hosteis suos</p>
  <p>Funduntque, certam ab arbore petentes opem.</p>
  <p>Tandem aliquod hic monstrum ferum, saevum, horridum,</p>
  <p>Furtivo ad arborem admovet sese gradu,</p>
  <p>Inicitque violentas manus, ac aurea</p>
  <p>Vi decutit mala: cadit illa maximo</p>
  <p>Cum gemitu: at e trunco repente tenerrimus</p>
  <p>Extitit, et auctus magnitudine surculus,</p>
  <p><hi rendition="simple:italic">E Surculo Arbor factus</hi>, ipsum ad
  aethera</p>
  <p>Se surrigebat, quam Deus et homines pari</p>
  <p>Studio fovebant, adque maximas sibi</p>
  <p>Spes educabant, atque in exitium mihi.</p>
  <p>Mihi iam cadebant folia. Quin humore iam</p>
  <p>Exsuccus alio defluente; arescere</p>
  <p>Me sentiebam; quum e sopore expergito</p>
  <p>Mihi membra gelidus sudor heu perfuderat.</p>
  <p>Haec quid mihi dicam boni portendere</p>
  <p>Malive nescio. Angit equidem me timor.</p>
  <p>AHI. Magnanime rex quod hoc tibi verbum excidit?</p>
  <p>Tibi falsa veros caussa producet metus?</p>
  <p>Nam vana mentes saepe ludunt somnia.</p>
  <p>Quam saepe inanis est mihi obiectus timor</p>
  <p>Sic somnianti! Nulla inest somno fides.</p>
  <p>EUBU Nec vana sunt, nec vera semper somnia.</p>
  <p>Est somnii expertus fidem Babylonius</p>
  <p>Rex, inter errans pecora, pastus gramine,</p>
  <p>Aliique multi. Negligendum haut arbitror</p>
  <p>Quod indicare somnio voluit Deus,</p>
  <p>Cauteque agendum tibi regendis subditis.</p>
  <p>Ubi quid timetur, cautio numquam nocet.</p>
  <p>Facile timorem averteris clementia,</p>
  <p>Animoque sceleris nullius sibi conscio.</p>
  <p>AHI. Reges timeri ab omnibus, sed neminem</p>
  <p>Timere par est. Miser enim est quisquis timet.</p>
  <p>Omnia tuum esto facere, <hi rendition="simple:italic">Nec spe, nec
  metu</hi>.</p>
  <p>Illa miserorum est, ast hic imbecillium.</p>
  <p>EUBU Honesta quisquis sequitur, intrepidus metu</p>
  <p>Vacat, nec expavescit, etiamsi ruat</p>
  <p>Caeli axis improbos levis terror ferit.</p>
  <p>TYR. Qui timeam ego, qui sum timendus omnibus?</p>
  <p>EUBU Omneis timet, quem omnes timent. Tutissimus</p>
  <p>Regni est tuendi modus, amari a subditis.</p>
  <p>AHI. Animi est minuti quod vi ab invitis queas</p>
  <p>Exprimere, malle precibus indipiscier.</p>
  <p>EUBU Prece impetrantur saepe quae vi non queunt.</p>
  <p>AHI. Si tibi timendos subiugaris principes,</p>
  <p>Extra metum regnabis animoque vacuo.</p>
  <p>O lucis illum hilarum videam iubar,</p>
  <p>Post terga manibus quum revinctis quidquid est</p>
  <p>Undique virorum principum, sceptrum tuum</p>
  <p>Procidui adorent, iussaque faciant tua!</p>
  <p>Equidem diu iam cogitavi sic meo</p>
  <p>Cum animo: quemadmodum ista mundi machina</p>
  <p>Haut ferre geminas sustinet solis faces;</p>
  <p>Pluresque corpus si vehat mente unica,</p>
  <p>Quae in membra cuncta dictat imperium suum:</p>
  <p>Consistere haut possit diu isthaec artuum</p>
  <p>Compago, dissolutus at nexus fluat:</p>
  <p>Sic rebus humanis fore ego consultius</p>
  <p>Puto, unus uni mundus hic si pareat.</p>
  <p>Haec fata restant unice tibi debita.</p>
  <p>EUBU Nil regis equidem quidquam honore antiquius</p>
  <p>Habui aut habebo: crescat o utinam tuum</p>
  <p>Ad astra sceptrum: immodica nec tamen probo</p>
  <p>Consilia, mentisque impotentem insaniam.</p>
  <p>Instabile pendet quidquid excessit modum.</p>
  <p>AHI. Ecquis modus sit regio fastigio?</p>
  <p>Istos minutos pede suo metirier</p>
  <p>Se regulos decet: tua capit omnia,</p>
  <p>Rex, magnitudo. EUB. Quid iuvat regnis novis</p>
  <p>Inhiare, nec parta interim tutarier?</p>
  <p>Facilius amittas vetus, quam compares</p>
  <p>Regnum novum, o Rex. AHI. Quis queat potentiae,</p>
  <p>Vel si universi conferant vires suas</p>
  <p>Quicumque populis imperant, resistere?</p>
  <p>EUBU Non quid queant reges, sed et quid debeant,</p>
  <p>Considerare fas et aequum postulat.</p>
  <p>AHI. Iustum omne habendum regibus quod utile est.</p>
  <p>Ubicumque tantum iusta dominanti licent,</p>
  <p>Enerve regnum est: qua iuvat reges eant.</p>
  <p>EUB. Ubicumque non est cura iuris et fides,</p>
  <p>Instabile regnum est: qua decet reges eant.</p>
  <p>AHI. Regi est honestum quidquid aliis est nefas.</p>
  <p>EUB. Nec omnia aliis quae licent, regi licent.</p>
  <p>Maiora semper postulat plebs a duce.</p>
  <p>Regum est honesta cupere; regum est edere</p>
  <p>Exempla honesta in vulgus. O utinam intima</p>
  <p>Haec mente reges conderent! Sed nesciunt</p>
  <p>Modum profecto res secundae, surdaque</p>
  <p>Haec occinenteis sceptra non exaudiunt.</p>
  <p>Proinde, Rex, persuasum habe, clementia</p>
  <p>Animique potius lenitate subditos</p>
  <p>Regere, nec umquam devium ab honesto gradum</p>
  <p>Flectere, vel infinita concupiscere.</p>
  <p>TYR. Honesta cupimus, iusta, nobis debita.</p>
  <p>Quid iustius quam subditos regi obsequi?</p>
  <p>EUB. Honesta si, nec moribus contraria</p>
  <p>Mandaveris, facile obsequenteis subditos</p>
  <p>Habebis. At enim est patrii populus tenax</p>
  <p>Moris, receptum nec facile ius deserit.</p>
  <p>AHI. Non regis est, ius civibus praescibere?</p>
  <p>Solus quod ille sanxerit, ratum habebitur.</p>
  <p>EUB. Lex imperat regi, bonus rex subditis,</p>
  <p>Legum tyrannus distrahit repagula.</p>
  <p>AHI. Lex summa, vox est regis atque auctoritas.</p>
  <p>EUB. Lex summa principi bono est populi salus.</p>
  <p>TYR. Ego lentus usque verba talia audiam,</p>
  <p>Meamque sic auctoritatem temnier</p>
  <p>Sinam? Licere regibus quidquid libet,</p>
  <p>Probabis exemplo tuo. Heus satellites</p>
  <p>Hominem hunc scelestum, regibusque ausum obloqui</p>
  <p>Eiicite nostris finibus procul exsulem.</p>
  <p>EUB. Vera loquor. SAT. At quae loqueris haut regi placent.</p>
  <p>AHI. Principia recte habent. Age, o rex, hoc modo</p>
  <p>Auctoritatem vindicabis regiam</p>
  <p>A vulgi inertis pessimo ludibrio.</p>
  <p>Hoc primum habeto, aureis penitus occludere</p>
  <p>Istis ineptis, futilibus, auctoribus,</p>
  <p>Populi favorem qui aucupantes studiaque,</p>
  <p>Rebus supremis facere non dubitant modum.</p>
  <p>Regum haut videntur nosse quae sint munera.</p>
  <p>Rex verus animo quidquid est lubitum suo</p>
  <p>Faciat, nec ullum observet officii gradum</p>
  <p>Vulgaris. Alia regem, alia populum decent.</p>
  <p>Ille imperet, pareat hic. Iniustum quod est</p>
  <p>Iustum facit vox regis. Ego nullum arbitror</p>
  <p>Regi indecorum facinus; eius commodi</p>
  <p>Securitati adferre quod quidquam potest.</p>
  <p>Libet sororem, vel sororis filiam</p>
  <p>(Parum interest hoc) ducere: quis isthoc vetet?</p>
  <p>Magni soror concessit in thalamos Iovis.</p>
  <p>Placet tuorum liberûm ac prolis tuae</p>
  <p>Fundere cruorem? Pater idem faciens Iovis</p>
  <p>Saturnus in se sua regessit viscera.</p>
  <p>Gnati, sorores, civis, hostis, regibus</p>
  <p>Sunt iuxta habendi. Consulant sibi modo,</p>
  <p>Perdere licebit multa milia civium.</p>
  <p>Deinde populi capita, primores viros</p>
  <p>Demetere oportet. <hi rendition="simple:italic">Quidquid</hi>
  excelsum est, ruat.</p>
  <p>Imbelle vulgus sine duce est, nec ausiet</p>
  <p>Tentare quidquam. Sin periti principis</p>
  <p>Ductum sequatur; maximum periculum</p>
  <p>Regi imminebit. Tum religio patribus</p>
  <p>Defensa nostris, ut suum teneat locum</p>
  <p>Illaesa, nec contaminetur haeresi,</p>
  <p>Quam nuper Orcus genuit, invisum Deo,</p>
  <p>Regnisque monstrum noxium; prae ceteris</p>
  <p>Caveas necesse est. Arma promere ocyus,</p>
  <p>Tabulis cruentis, igne, ferro, incendio,</p>
  <p>Grassari oportet, nec locum precibus dare,</p>
  <p>Votisque supplicum. Decet constantia</p>
  <p>Nesciaque flecti mens supremum principem.</p>
  <p><hi rendition="simple:bold">CHORUS.</hi></p>
  <p>Quanta mortaleis animos bonorum</p>
  <p>Incitat saevis stimulis cupido!</p>
  <p>Caeca quam vano tumefacta fastu</p>
  <p>Pectora turgent!</p>
  <p>Tantalus qualis mediis in undis</p>
  <p>Siccus aeternum sitit, aridisque</p>
  <p>Faucibus frustra, fugiente lympha,</p>
  <p>Flumina captat:</p>
  <p>Talis invasit furor imperandi</p>
  <p>Regiam mentem: cupit illa quae sunt,</p>
  <p>Quaeque non exstant. satias famem (quis</p>
  <p>crederet?) auget.</p>
  <p>En cui paret melioris orbis</p>
  <p>Magna pars, cuius veneranda sceptra</p>
  <p>Plurimae gentes sub utroque adorant</p>
  <p>Cardine mundi:</p>
  <p>Impotens fertur tamen incitatus</p>
  <p>Noxiae diro ambitionis oestro,</p>
  <p>Et cupit quas non capit unus omnis</p>
  <p>Orbis habenas.</p>
  <p>Tu mali tanti genitrix adulans</p>
  <p>Lingua, quae fallens animos veneno</p>
  <p>Subdolo, recti specie, nefanda</p>
  <p>Plurima velas.</p>
  <p>Non dedit regnis graviora damna</p>
  <p>Urbium, Mars sanguineus, ruina</p>
  <p>Certa; non agros populata totos</p>
  <p>Sontica pestis;</p>
  <p>Non fames tristi sociata leto;</p>
  <p>Non genus dirae luis universum;</p>
  <p>Non mali quodcumque ubicumque fessum</p>
  <p>Terruit orbem.</p>
  <p>Summe caelestis dominator aulae,</p>
  <p>Impetum regis cohibe furentis;</p>
  <p>Linguas quae letiferum venenum</p>
  <p>Spargere gaudent;</p>
  <p>Vinculis constringe, novaculaque</p>
  <p>Spiritus exscinde tui, atque turpi</p>
  <p>Hostium suffunde agedum tuorum</p>
  <p>Ora rubore.</p>
  <p>Te Deum agnoscant, metuant, colantque</p>
  <p>Quisquis insanis agitatus ausis</p>
  <p>Surrigit contra stimulos feroci</p>
  <p>Pectore calces.</p>
</div>
<div type="level1" xml:id="actus-tertius">
  <head>10. ACTUS TERTIUS</head>
  <p>PRINCEPS</p>
  <p>O blanda fallaxque aula, quanta tegis mala</p>
  <p>Specie bonorum! O regiam innumeris gravem</p>
  <p>Miseriis coronam! Ten’ iacentem quisquam humo</p>
  <p>Tollat, laborum consciusque latentium</p>
  <p>Pericularumque, capiti imponat suo</p>
  <p>Diadema tam grave. Ita queis isthaec placent,</p>
  <p>Reges beatos predicate: meo quidem</p>
  <p>Animo videtur sors miserrima principum.</p>
  <p>Omitto dubias sortis instabilis vices,</p>
  <p>Et mille casus, fulminaque minitantia</p>
  <p>Culminibus altis; sceptra sordibus obruta,</p>
  <p>Et nata sceptra e sordibus: quae purpuram</p>
  <p>Aulamque pestis, quodve non sequitur scelus?</p>
  <p>Mihi crede, quem natura progenuit bonum;</p>
  <p>Regnum docebit scelera. Perfidiam dolos,</p>
  <p>Venena, sicas, indecora regibus</p>
  <p>Non esse, disputant scelestissimi homines,</p>
  <p>Et mira cuiquam principum sit paucitas,</p>
  <p>Intaminatas qui gerant sceleris manus?</p>
  <p>De ceteris nil dicam: ii quoque sanctitas</p>
  <p>Quos ficta tumidos facit et admirabileis</p>
  <p>Populo, magistri iuris et amoris pii</p>
  <p>Vulgo audientes, toxica instillant suae</p>
  <p>Linguae auribus, falsosque rumores serunt,</p>
  <p>Auctoritatem regiam contemnier,</p>
  <p>Sectas oriri, pestilentia dogmata</p>
  <p>Spargi, Deo sacrisque contumelias</p>
  <p>Fieri nefandas, regium insidiis peti</p>
  <p>Caput. Ecquis omneis commemoret arteis, quibus</p>
  <p>Irae furentis concitum armant impetum?</p>
  <p>Hoc adeo cunctis regibus vitium insitum est,</p>
  <p>Ut facile fidem habeant quadruplatoribus:</p>
  <p>Crudeliusque quo quid effictum est, eo</p>
  <p>Magis timetur. Viribus crudelitas</p>
  <p>Hinc aucta, sternit mox et obterit omnia,</p>
  <p>Crescitque semper. Quod procellosum mare,</p>
  <p>Quae Scylla latrans, quae Charybdis naufragas</p>
  <p>Sorbens trabeis virosque, tantis intonat</p>
  <p>Minis: tyranni quantus exundat furor?</p>
  <p>Hei quae pericla video! Quos longe metus</p>
  <p>Prospicio! Qui te, o mi unice cara patria,</p>
  <p>Casus manent! Queis hostibus relinqueris!</p>
  <p>Ego quid agam? Ut consilia moderabor mea?</p>
  <p>Fiam minister regiaene libidinis?</p>
  <p>Frustra an resistam? Dubius atque anceps feror,</p>
  <p>Ceu concitatem remige et velo ratem</p>
  <p>Huc aestus, illuc ventus abductam rapit.</p>
  <p>Ego patriae pereuntis adspiciam meis</p>
  <p>Oculis ruinas? Innocentum sanguinem</p>
  <p>Fundi probabo? Generis et nostri decus</p>
  <p>Per tot nepotes traditum inviolabile</p>
  <p>Maculabo? Quid denique Deo, quid ceteris</p>
  <p>Populis reponam? Sed quid anime haeres diu:</p>
  <p>Regi obsequendum, sed magis iussis Dei.</p>
  <p>Sed cuius ictu regius postis sonat?</p>
  <p>Ipse est Ibero tumidus imperio. Comes</p>
  <p>It sanguinarius ille Ahitophel; nunc sui</p>
  <p>Credo venenum sparget et virus animi.</p>
  <p>AHITOPHEL. TYRANNUS.</p>
  <p>PRINCEPS.</p>
  <p>AHI. Tu lentus usque regium obsolescere</p>
  <p>Pateris honorem, totque contemtam modis</p>
  <p>Auctoritatem collabascere sentiens;</p>
  <p>Vanas inultus (rebus in summis probrum</p>
  <p>Quod maximum existimo) querelas funditas.</p>
  <p>Edicta primum impune spernuntur tua;</p>
  <p>Ritus vetusti subruuntur, spernitur</p>
  <p>Passim infulatus ordo: praesulibus sacris</p>
  <p>Sedes negatur, iussa quam dederant tua.</p>
  <p>Rarus deorum templa cultor et infrequens</p>
  <p>Rite veneratur munerum largus et opum.</p>
  <p>Vidi hei (quod horret animus effari) impia</p>
  <p>Vulgi furentis deiici statuas manu,</p>
  <p>Ipsosque divos in solum descendere,</p>
  <p>Restim sequenteis. Caecus insidias tuo</p>
  <p>Capiti strui nondum vides? Qui scilicet</p>
  <p>Locis sacris, ipsisque non dubitant diis</p>
  <p>Vim facere, vitae illi tuae pepercerint!</p>
  <p>Quin merito eorum teque dignas concipis</p>
  <p>Iras? Sceleribus longa vel parva est mora.</p>
  <p>Cunctaris? Armis tremere iam totius tuis</p>
  <p>Debebat orbis; facibus oppida iam tuis</p>
  <p>Lucere et agros decuit, ac strictum undique</p>
  <p>Micare ferrum. Arma, arma quis ferat ocyus,</p>
  <p>Ipse ruam in hosteis, hancque fundam animam libens,</p>
  <p>Ulciscar hostes dummodo deorum et tuos.</p>
  <p>PRIN Crudele sacras non decet ferrum manus.</p>
  <p>AHI. Hostes modo cadant quid refert quomodo cadant,</p>
  <p>Qualive dextra. PRIN. Temere constitui nihil</p>
  <p>Decet in misellos subditos. Incendium</p>
  <p>Facile excitaris, non facile restrinxeris.</p>
  <p>AHI. Si non pote aliter, vel ruina. PRIN. Mitius</p>
  <p>Tibi, rex, agendum statuo. Ne precor erue</p>
  <p>Ferro penateis, neve quos regere expetis</p>
  <p>Everte populos. Subditosne hosteis putas?</p>
  <p>Tenere rectum non potes clavum? Parum</p>
  <p>Vento obsecundare, nihilo minus ut petas</p>
  <p>Portum expetitum tibi salutis publicae.</p>
  <p>Quanto tumultu concitus plebis furor</p>
  <p>Undique crebrescat cernis. Age, populi anxiis</p>
  <p>Da precibus aliquid: sic facile sedaveris</p>
  <p>Animos tumenteis. Neve regale hoc parum</p>
  <p>Puta, salutem quod tuetur publicam.</p>
  <p>Plerumque flecti quod nequit frangi solet.</p>
  <p>TYR. Quantopere nostris semper utilitatibus</p>
  <p>Nostroque honori studueris, iam saepius</p>
  <p>Expertus antehac, optimus testis egomet</p>
  <p>Sum mihi. Repostum menteque hoc alta gero,</p>
  <p>Meritum sed hodiernum superat omnia, prius</p>
  <p>Quaecumque nobis grata fecisti, suo</p>
  <p>Pondere. Proinde perge de nobis bene</p>
  <p>Posthac mereri, digna pro tantis tibi</p>
  <p>Meritis rependam pretia. Memorem me fore</p>
  <p>Promitto. Solus pacis auctor idoneus</p>
  <p>Populum furentem tu potes compescere.</p>
  <p>Nec capite cuiusquam meae magis indigent</p>
  <p>Fortunae opesque. Dexteram hanc fidei obsidem</p>
  <p>Accipe. Tibi commendo spes nostras, tuae</p>
  <p>Mea vota fidei credo. Nec quisquam est grege</p>
  <p>E tanto, aperto corde quem mage diligam.</p>
  <p>PRIN Si quid tibi, o rex, quod suave, quod utile</p>
  <p>Fuerit, mea fides praestitit, mihi gratulor.</p>
  <p>Quod debui, quod potui ego feci hactenus,</p>
  <p>Posthac idem facturus, id deprecor unum,</p>
  <p>Vis absit, auctor subditis pacis veni.</p>
  <p>Violenta numquam regna manserunt diu.</p>
  <p>TYR. Abit ille, plenus forte an spei bonae,</p>
  <p>Ignarus, in quo medius est, discriminis.</p>
  <p>Aliena curat scilicet negligens suae</p>
  <p>Salutis! At fortasse non frustra est. Alit</p>
  <p>Monstri aliquid. Ut nunc odia suppressi bene!</p>
  <p>Captare qui nescit, capere nequit. Hoc modo</p>
  <p>Quum spirat ira sanguinem debet tegi.</p>
  <p>Quid enim? Popellum hic cur tuetur ita anxie,</p>
  <p>Nisi ut suum faciat, et in sceptra involet?</p>
  <p>Hostile fare qua caput mactem via.</p>
  <p>AHI. Fraude capiatur. TYR. Si nequit? AHI. Viduus bonis,</p>
  <p>Ferro interemptus spiritum invisum exspuat.</p>
  <p><hi rendition="simple:bold">CHORUS.</hi></p>
  <p>O Caeli rutili decus,</p>
  <p>Fulgide orbis ocelle,</p>
  <p>Praeclare lucis</p>
  <p>Arbiter almae,</p>
  <p><hi rendition="simple:italic">Sol</hi>, qui tempora digeris</p>
  <p>Atque euntia condis</p>
  <p>Reciprocato</p>
  <p>Saecula cursu:</p>
  <p>Saevae quando tyrannidi</p>
  <p>Terminum bone pones,</p>
  <p>Et servitutis</p>
  <p>Vincula rumpes?</p>
  <p>Iam nostros nimium diu</p>
  <p>Dira carnificina</p>
  <p>Hei exterorum</p>
  <p>Lancinat artus.</p>
  <p>Quis namque a lacrumis sibi</p>
  <p>Temperare queat, tot</p>
  <p>Strages, rogosque, et</p>
  <p>Funera cernens,</p>
  <p>Quae immatura fero manus</p>
  <p>Carnifex dedit ictu,</p>
  <p>Stagnante passim</p>
  <p>Sanguine campo?</p>
  <p>O ultor scelerum Deus,</p>
  <p>Sanguinem male fusum</p>
  <p>Quando reposces</p>
  <p>Iustus ab hoste</p>
  <p>Iudex? Quando erit ut tuam</p>
  <p>Liberi celebremus</p>
  <p>Benignitatem</p>
  <p>Pectore laeto?</p>
  <p>At vos queis oculos male</p>
  <p>Credulam faciens spem in-</p>
  <p>cautis dolosus</p>
  <p>Fascinat error;</p>
  <p>Erratis rapido lupo</p>
  <p>Ausi fidere, mox, o</p>
  <p>Agni miselli,</p>
  <p>Praeda futura.</p>
  <p>Naturae ille suae immemor</p>
  <p>Induat cicurem umquam</p>
  <p>Mentem, bene agnis</p>
  <p>Conciliatus!</p>
  <p>Quisquis carnifices manus</p>
  <p>Et regis nimium times</p>
  <p>Irati rigidas minas,</p>
  <p>Ne tu spem reliquam tibi</p>
  <p>Finge ullam, nisi quam manus</p>
  <p>Armata, aut latebrae procul</p>
  <p>Praebebunt. Nec enim fides</p>
  <p>Fronti est ulla. Cupit scelus</p>
  <p>Qui committere, sedulo</p>
  <p>Occultare studet, malum</p>
  <p>Et vultu tegit. Intimam</p>
  <p>Si mentem tibi cernere</p>
  <p>Detur: quas furias tibi</p>
  <p>Aut quae monstra ferocia</p>
  <p>Occursura putas? Manus</p>
  <p>Crudae nemo tyrannidis</p>
  <p>Effugit, nisi qui fugit.</p>
</div>
<div type="level1" xml:id="actus-quartus.">
  <head>12. ACTUS QUARTUS.</head>
  <p>EUSEBIUS.</p>
  <p>Quis me celereis turbo per auras</p>
  <p>Vehat, atraque involvat nube,</p>
  <p>Ut ne adspiciam tanta mala meis</p>
  <p>Oculis? Quid enim restat? Quidve</p>
  <p>Sperare potes patria, miseris</p>
  <p>Lacerata modis? Vix patet aliis</p>
  <p>Nebulis obscurum undique caelum</p>
  <p>Fumoque, incendia quem mille</p>
  <p>Ad sublimem aethera volvunt.</p>
  <p>Impius urbeis miles spoliis</p>
  <p>Exhaustas diripit. Auditur</p>
  <p>Gemitus caesorum undique. Cumulat</p>
  <p>Stupra caedes. Praedam non flamma</p>
  <p>Defendit, non alti cinerum</p>
  <p>Cumuli. Trepidant miseri cives:</p>
  <p>Spoliati fortunis; vita</p>
  <p>Metuunt spoliari. Quin ultro</p>
  <p>Libertatis nec sic tutae</p>
  <p>Precium numerant, quamvis avidus</p>
  <p>Opulentam iam spernit praedam</p>
  <p>Miles, satur auro atque argento.</p>
  <p>Corpora passim luce carentum</p>
  <p>Enecta iacent, taboque iacent</p>
  <p>Spirantium adhuc animam foedi,</p>
  <p>Semineces artus, hostilem</p>
  <p>Quem metuerunt tantopere prius</p>
  <p>Mucronem optantum. Deplorat</p>
  <p>Nequicquam natos miseranda</p>
  <p>Mater; vagitu ubera carae</p>
  <p>Milite iugulatae a furibundo</p>
  <p>Matris, similem ah mox subiturus</p>
  <p>Fortunam, infans triste requirit.</p>
  <p>Circumventi fraude tyranni,</p>
  <p>Heu Narda tui ecce iacent cives</p>
  <p>Occisi! Quae Bistonis ora,</p>
  <p>Quae Cecropia, aut quae Taurorum</p>
  <p>Barbara tellus facinus vidit</p>
  <p>Dirius? Ubi dextra illa data fidei?</p>
  <p>Non potuit vos innocua aetas,</p>
  <p>O carnifices ipsis etiam</p>
  <p>Ursis truciores; non sancta</p>
  <p>Vos virginitas castusque pudor,</p>
  <p>Non pietas, non cana senectus</p>
  <p>Flectere potuit, sanguinis avidos</p>
  <p>Humani. Haurite, haurite siti</p>
  <p>Quantum satis est vestrae, forsan</p>
  <p>Rursus eundem vomituri olim.</p>
  <p>O quae celso vertice Olympum</p>
  <p>Quondam pulsabas, argenti</p>
  <p>Dives et auri, <hi rendition="simple:italic">Belgica</hi> felix</p>
  <p>Terque quaterque olim; nunc bustum</p>
  <p>Tantum miserabile quis siccis</p>
  <p>Oculis videat tanta ruinae</p>
  <p>Monumenta ingentis? Quae regio</p>
  <p>Sub sole tui non est nimis hei</p>
  <p>Plena laboris?</p>
  <p>Qualis trepidas invadit oveis</p>
  <p>Lupus, et diro laniat dente</p>
  <p>Quotquot non effugiunt avidum</p>
  <p>Rictum, a canibus defensae, vel</p>
  <p>Cratibus tectae: illae palantes</p>
  <p>Avia quaerunt nemora, et densa</p>
  <p>Abstrusa tegunt corpora sepe;</p>
  <p>Hae praecipites fossa abreptae</p>
  <p>Praealta, aut undis submersae</p>
  <p>Pereunt: sic moesti undique cives,</p>
  <p>Urgente tyranno crudeli,</p>
  <p>Patrias properant linquere sedes,</p>
  <p>Sarcinula tantis ex opibus</p>
  <p>Exigua contenti, vitam</p>
  <p>Servatam in lucro ponentes.</p>
  <p>Agmen miserandum gnatorum</p>
  <p>Pone trahentes alii rigido</p>
  <p>Quae multa iacent regna sub axe</p>
  <p>Sibi quaerunt exsilii sedem:</p>
  <p>Alii Ausonias, Teutonis alii</p>
  <p>Quas ora tenet repetunt urbes:</p>
  <p>Servitii alii pondere pressi,</p>
  <p>Gemitus ducunt pectore ab imo,</p>
  <p>Meliorem frustra sperantes</p>
  <p>Eventum: alii debile ferrum</p>
  <p>Sero hei nimium sumere gaudent,</p>
  <p>Trepidamque manum laevi insertant</p>
  <p>Clypeo, perituri ne pereant.</p>
  <p>O qui scelera et flagitia hominum</p>
  <p>Vindice caeli cernis ab arce</p>
  <p>Oculo; quae finis erit tandem</p>
  <p>Aerumnarum? Siccine nostri</p>
  <p>Patrium posuisti animum oblitus?</p>
  <p>Miserere pater populi, gnatus</p>
  <p>Quem precioso sanguine proprium</p>
  <p>Tuus asseruit sibi: numenque</p>
  <p>Contemtum ira ulciscere iusta.</p>
  <p>Ductorem da populo imbelli,</p>
  <p>Qui consilio et dextra valeat</p>
  <p>Frangere rabiem vimque tyranni.</p>
  <p>Verum ecce princeps optimus fert huc pedem,</p>
  <p>Servare patriam posse quem solum puto,</p>
  <p>Et velle. Moestus reputat aerumnas graveis.</p>
  <p>PRINCEPS. EUSEBIUS.</p>
  <p>Hei mente laeva, quotquot umquam fidere</p>
  <p>Ausi tyranno, patriae exitium grave</p>
  <p>Vobisque concivistis! Ergo etiam duo</p>
  <p>Fulmina Gradivi, et pacis artibus incluti,</p>
  <p>Procerum iacetis inter exstinctos greges?</p>
  <p>Nec profuerunt merita nam quoties male</p>
  <p>Vestrae ah salutis prodigi pro regio</p>
  <p>Honore, vitae dimicastis maximis</p>
  <p>Non sine periclis! Animus, ingratum caput,</p>
  <p>Gallica revolvat arma fracta, et adoream</p>
  <p>Virtute partam herois invicti, nisi</p>
  <p>Sic vinceretur. Ite iam, capita hostium</p>
  <p>Illaesa telis, talia ad spectacula</p>
  <p>Servate. Sic tyranni amicos scilicet</p>
  <p>Remunerari consueverunt suos.</p>
  <p>Nunc illud etiam ad miserias reliquum meas</p>
  <p>Erat, ut meis visceribus (eheu!) viverem</p>
  <p>Spoliatus. Ubi nunc gnate mi procul a domo</p>
  <p>Degis paterna? An inter umbras parvulus</p>
  <p>Erras minores? Gnate, quis te nunc locus</p>
  <p>Fortunave sibi vindicavit? Ah puer</p>
  <p>Uno hoc beatus quod tua ignoras mala.</p>
  <p>Eritne tempus illud ac felix dies,</p>
  <p>Si frueris auris etiam adhuc vitalibus,</p>
  <p>Quo Belgici defensor ac vindex soli,</p>
  <p>Lares paternos e tyranni vindices</p>
  <p>Manibus, et ultor civium clueas nece</p>
  <p>Quos ira regis perdidit miserabili?</p>
  <p>An posito amore patriae (ah procul absiet</p>
  <p>Omen) paterni sanguinis, patriae, tui,</p>
  <p>Matris sororum oblitus, arma nefaria</p>
  <p>Indutus, id bellum sequeris, vincier</p>
  <p>In quo tibi optatissimum esse debeat?</p>
  <p>At tu cadentis Belgicae spes altera,</p>
  <p>Meliore fortuna utere; at patriae memor</p>
  <p>Virtutis esto, gnate; quem tanti est mihi</p>
  <p>Genuisse. Nostrae multa quae laudis vides</p>
  <p>Auge tropaea. Fallor, an Rhenus brevi</p>
  <p>Te fulminantem Martio cum robore</p>
  <p>Videbit; hostilique crescens sanguine,</p>
  <p>Captas per urbeis laetus auspiciis tuis,</p>
  <p>Maiora volvet flumina! Age cresce o puer,</p>
  <p>Patrisque desideria leni civibus:</p>
  <p>Me fata vocant. Explere iuvat</p>
  <p>Sanguine nostro, saeve tyranne,</p>
  <p>Iram? Non abnuo. Quorsum opus est</p>
  <p>Qua perfidia uteris et fraude?</p>
  <p>Perdis scelus. Ipsum etenim solvet</p>
  <p>Vitam mihi tempus, breve forsan</p>
  <p>Quod restat adhuc, nec me taedet</p>
  <p>Ad caelestis gaudia patriae</p>
  <p>Laeta reverti.</p>
  <p>Vixi, o Deus, et quem mihi vitae</p>
  <p>Cursum dederas, paene peregi.</p>
  <p>Patriam labentem, subnixus</p>
  <p>Ope divina, quantum potui</p>
  <p>Erexi, erectam stabilivi.</p>
  <p>Sparsosque fuga ad propria civeis</p>
  <p>Tecta reduxi nil equidem inde</p>
  <p>Mihi decerpo laudis, at omne</p>
  <p>Transcribo tuae validae dextrae.</p>
  <p>Et nunc animus corporis ista</p>
  <p>Terrenis compage relicta,</p>
  <p>Ad felices properat sedes,</p>
  <p>Vis ubi irati nulla tyranni</p>
  <p>Nullaeque minae formidantur.</p>
  <p>Quocumque cadam tempore, Ibere,</p>
  <p>Tibi sero cadam. EUS. Aliter quaeso</p>
  <p>Faxis Deus! Omen pelle procul.</p>
  <p>Hostibus ista eveniant potius.</p>
  <p>PRIN Illis gravior poena incumbit.</p>
  <p>EUSE Patria tuam opem poscit. PRI. Caelum</p>
  <p>Suspice; numquid mortuus ille est</p>
  <p>Qui miseris auxilium solus</p>
  <p>Antehac tulit, ac omnem praeter</p>
  <p>Spem mediis persaepe periclis</p>
  <p>Eductos, maioribus auxit</p>
  <p>Viribus. EUS. O te pectoris isto</p>
  <p>Robore felicem! At nos miseros,</p>
  <p>Virtute quibus non licet ista</p>
  <p>Posthac frui et uti. PRI. Non totus</p>
  <p>Moriar, sed magna parte mei</p>
  <p>Vivam in gnati mente superstes.</p>
  <p><hi rendition="simple:bold">CHORUS.</hi></p>
  <p>O qui res humanas certo</p>
  <p>Ordine regis, et iusta lance</p>
  <p>Omnia dispensas, sollicitus</p>
  <p>Prodesse bonis, punire malos:</p>
  <p>Tandem bonitas tua se rursum</p>
  <p>Manifestis iudiciis prodit,</p>
  <p>Fessosque malis propius Belgas</p>
  <p>Adspicis. Irato nam nuper</p>
  <p>Similis, plane visus es illam</p>
  <p>Qua coelum terramque serenas,</p>
  <p>Faciem a nobis avertisse.</p>
  <p>Nullibi latebrae, nullibi tuta</p>
  <p>Satis exiliis loca restabant</p>
  <p>Miseris. Ductore carens plebes</p>
  <p>Animos imbelleis nequicquam</p>
  <p>Acuebat, frustraque excutere</p>
  <p>Satagebat triste iugum. Sed tu</p>
  <p>Miseratus tantas aerumnas,</p>
  <p>Populo ductorem es largitus,</p>
  <p>Oppressos qui fraude tyranni</p>
  <p>Sublevet, in primis futilium</p>
  <p>Hominum qui commenta perosi,</p>
  <p>Puris adolent ritibus aras,</p>
  <p>Non lapides, non ligna colentes,</p>
  <p>Mentita deos. Et iam facies</p>
  <p>Pristina rerum illa redit melior:</p>
  <p>Deserta colit rura colonus;</p>
  <p>Vaccas et oveis pastor numerat,</p>
  <p>Nec tanto desiderat ullam</p>
  <p>E grege: procul a finibus orbis,</p>
  <p>Atque plagis ignotis olim</p>
  <p>Undique merces convectantur;</p>
  <p>Cernitur unaque orbis in urbe.</p>
  <p>Sic ubi pluviis nimbifer Auster</p>
  <p>Diuturnis detonuit, tandem</p>
  <p>Discussis sol penetrat nebulis,</p>
  <p>Laetumque iubar terris iterum</p>
  <p>Ostendit. Iam praeda est praedo:</p>
  <p>Valuere nihil turmae innumerae</p>
  <p>Equitum, peditumque nihil signa</p>
  <p>Plurima valuere: levis veluti</p>
  <p>Tippula, vis evanuit omnis:</p>
  <p>Volucrique fuit ludus vento</p>
  <p>Qui caelum oppugnare parabat</p>
  <p>Conatu vecorde tyrannus.</p>
  <p>Discite iamiam discite reges</p>
  <p>Iustum non contemnere numen.</p>
  <p>Nec enim se quisquam impune Deo</p>
  <p>Opposuit. Regum impia vota</p>
  <p>Confutat, vireisque superbas</p>
  <p>Domat ille et refraenat rerum</p>
  <p>Sator, aetherias qui colit arces.</p>
</div>
<div type="level1" xml:id="actus-quintus.">
  <head>14. ACTUS QUINTUS.</head>
  <p>NUNCIUS. CHORUS.</p>
  <p>NUN. O sortem acerbam! O facinus atrocissimum!</p>
  <p>Quo nil oculus ille orbis umquam indignius</p>
  <p>Adspexit. O caedem nefandam! O perfidam</p>
  <p>Dexteram tyranni! O vim nefarie adhibitam!</p>
  <p>CHO. Hei misera metuo tanta quae portet mala,</p>
  <p>Et vultus ipse maximi praefert notas</p>
  <p>Doloris. NUN. Actum est, ilicet. CHO. Quid? Num obsecro</p>
  <p>Periimus? Effare. Haut quidem mali insolens</p>
  <p>Aut imparatum gravibus aerumnis gero</p>
  <p>Pectus. Age quidquid hoc rei est edissere.</p>
  <p>NUN. Vocem dolori lingua luctifico negat.</p>
  <p>CHO. Eloquere nostrae cladis extremum caput.</p>
  <p>NUN. Bonus ille princeps flebili leto iacet</p>
  <p>Peremtus. CHO. Eheu! Verba me exanimant tua.</p>
  <p>O nuncium dirum! O diem illaetabilem!</p>
  <p>O triste fatum! Quanta nos subito mali</p>
  <p>Vis perculit! Sed caedis expone ordinem.</p>
  <p>NUN. Postquam a tyranno sedibus pulsus suis,</p>
  <p>Domibusque avitis, profugus ad patrios lares</p>
  <p>Et vagientem prima quae audierant loca</p>
  <p>Reversus, armis, strennuum ut decuit ducem,</p>
  <p>Conatus est iter sibi recludere,</p>
  <p>Patriaeque labenti salutarem manum</p>
  <p>Porrigere; iniqui Martis haud semel aleam</p>
  <p>Expertus; animi robore attamen integer,</p>
  <p>Maiorque Forte: civibus tyrannidem</p>
  <p>Saevam perosis voce, consilio, manu</p>
  <p>Opem ferebat, derelictae iam ratis,</p>
  <p>Scopulisque caecis proximae et brevibus vadis,</p>
  <p>Clavum capessens, hostium rigidas minas</p>
  <p>Securus eludebat, animo interrito</p>
  <p>Quaecumque ferret fors paratus perpeti.</p>
  <p>Pectore ruinas tunc quoque ingenti suas</p>
  <p>Capiens, fovebat quotquot aerumnae graves</p>
  <p>Irave tyranni eiecerant patria domo:</p>
  <p>Sacra ara miseris; tutum asylum civibus.</p>
  <p>Fremere tyrannus, fulmine immeritum caput</p>
  <p>Impetere, praemiumque parridicio</p>
  <p>Ponere, facinori nuspiam quantum optimo</p>
  <p>Poni solet. Tandem aliquis imis prodiit</p>
  <p>Faucibus Averni, Cerberi atri filius;</p>
  <p>Astutus, audax, perfidus simulator, et</p>
  <p>Quod uspiam artium est malarum animo gerens.</p>
  <p>Is cupidus auri, horribile consilium capit,</p>
  <p>Usis nefariis ad hoc auctoribus,</p>
  <p>Ferro aut modo quocumque principis optimi</p>
  <p>Per scelus inauditum trucidandi; pium</p>
  <p>Ratus et decorum sanguine innocuo manus</p>
  <p>Maculare simulat ergo relligionis et</p>
  <p>Pietatis acre studium, adiri principem</p>
  <p>His posse rebus maxime, non inscius.</p>
  <p>Nec ille misera supplicis spreta prece,</p>
  <p>Excludere hominem sustinet; doli at insciens</p>
  <p>Inter familiareis habere locum iubet.</p>
  <p>Mox ubi fenestram sceleribus latam suis</p>
  <p>Patere vidit; facinus aggreditur; Patrem</p>
  <p>Patriae liquentis traiicit plumbi globo</p>
  <p>Superatque. Sentiens manum iste perfidam,</p>
  <p>Vulnusque letale; ingemiscit fortiter:</p>
  <p>Prociduus aegre adstantium famularibus</p>
  <p>Manibus tenetur; fataque agnoscens sua</p>
  <p>Atque ultimum vitae diem, miserabili</p>
  <p>Voce infit: <hi rendition="simple:italic">O rex caelitum maxime,
  mei</hi></p>
  <p><hi rendition="simple:italic">Miserere, miserere populi huius
  perditi.</hi></p>
  <p>Haec fatus, almae lucis aethereum iubar</p>
  <p>Oculis supremum contuens, inter manus</p>
  <p>Charissimorum liberorum et coniugis</p>
  <p>Exspirat. Hic fortissimi fuit exitus</p>
  <p>Principis. CHO. Amice, brevibus es mala plurima</p>
  <p>Immo omnia elocutus. Exsequias, mei,</p>
  <p>Queis commodum est ite patriae et patriae patri,</p>
  <p>Quos funus unum tumulat. Auxilii indigam.</p>
  <p>Quis me, quis ope futurus est posthac pari</p>
  <p>Solatioque? Siccine ergo indigniter</p>
  <p>Iaces peremtus, Belgii o decus unicum!</p>
  <p>Caelestis itan’ ille vigor animi eheu abiit!</p>
  <p>Sic pulcer oris ille decor emarcuit!</p>
  <p>Sic me misellam morte destituis tua</p>
  <p>Ludibrium ac praedam hosti et insessoribus!</p>
  <p>Quid me est? Quid erit? O summe dominator poli,</p>
  <p>Tristi ruina praecipem sufflamina</p>
  <p>Patriae salutem, rebus et fessis opem</p>
  <p>(Solus potes enim) fer salutifera manu.</p>
  <p>VATES.</p>
  <p>Quid tristi casu perculsae corda stupetis</p>
  <p>Belgides, et lacrymis manantibus ora rigatis?</p>
  <p>Non est deflendus patriae quam debuit auram</p>
  <p>Vitalem fortis qui reddidit. Ille muliebri</p>
  <p>Quem vos ploratu moestoque requiritis ore,</p>
  <p>Inter caelesteis animas et laeta receptus</p>
  <p>Sidera conciliumque heroum, ex aethere turbas</p>
  <p>Despicit humanas. Sed enim Deus ille deorum</p>
  <p>Facta notat vindex hominum, meritisque coercet</p>
  <p>Omne scelus poenis. Quid iam furiose tyranne</p>
  <p>Nequicquam exsultas? Gravis en Rhamnusia tergo</p>
  <p>Imminet ultrici flagro. Dabis improbe poenas.</p>
  <p>Ad Styga descendens vivus, diroque peresus</p>
  <p>Morbo membratim non una morte peribis.</p>
  <p>At quis hic insignes spoliis qui laetus opimis</p>
  <p>Victor agit currus: venerabilis ordo
  <hi rendition="simple:italic">Senatus</hi></p>
  <p>Quem cingit medium? Quam forti pectore et armis!</p>
  <p>Quos sese ore ferunt! Agnosco te
  <hi rendition="simple:italic">Aurantia</hi> proles,</p>
  <p>Vos <hi rendition="simple:italic">Patriaeque</hi> agnosco
  <hi rendition="simple:italic">Patres</hi>; quorum incluta surget</p>
  <p>Auspiciis, vireisque resumet
  <hi rendition="simple:italic">Belgica</hi> tellus.</p>
  <p>Vos ne tantum animis diffidite. Maximus ille</p>
  <p>Rex regum iustis favet, et pia coepta secundat.</p>
</div>
<div type="level1" xml:id="back">
  <head>Back</head>
  <p></p>
</div>
</body>
</text>
</TEI>
