<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
<teiHeader>
  <fileDesc>
    <titleStmt>
      <title></title>
    </titleStmt>
    <publicationStmt>
    </publicationStmt>
    <sourceDesc>
      <p>Produced by pandoc.</p>
    </sourceDesc>
  </fileDesc>
</teiHeader>
<text>
<body>
<div type="level1" xml:id="front">
  <head>Front</head>
  <p>PETRISCUS</p>
  <p>Georgii Macropedii Fabula</p>
  <p>iucundissima.</p>
  <p>Ultraiecti.</p>
  <p>Harmannus Borculous excudebat, anno</p>
  <p>1553.</p>
  <p>GEORGIUS HADRIANO a Krimpen, studioso puero, S. D.</p>
  <p>Memor patris tui erga me benevolentiae et liberalitatis (cum aliis
  in rebus non possim ei dignius gratificari) hoc te volui, mi Hadriane,
  literario donare munusculo, ne primum in me tamquam in hominem
  ingratum et beneficii immemorem iure torqueri possit Graecorum
  senarius Οὐδὲν γέρoντι χρηστὸν oὐδέπoτε δράειν, ut et tu in eo subinde
  versato animum tuum oblectes et a socordia, nugis ineptisque lusibus
  deflectas.</p>
  <p>Consideres quoque praeter eruditionem Latinam, quid tu parentibus
  et praeceptoribus, quid illi rursus tibi debeant, et quod improborum
  convictus ac sodalicium perinde sint tibi ac pestis vitanda. Accipe
  itaque grata manu ab amico profectum munusculum et (quod dici solet)
  σoὶ δῶρoν ὃ δῷ τις ἐπαίνει.</p>
  <p>Vale.</p>
  <p>ARGUMENTUM IN PETRISCUM.</p>
  <p>Mater Petrisco, quem probum fore vult pater,</p>
  <p>Mysandra nimis indulget uxor pervicax.</p>
  <p>Post parva furta magnam et insolentiam</p>
  <p>Pater hunc magistro accusat atque caeditur.</p>
  <p>Caesus patri furatus aureos decem</p>
  <p>In ganeo sociatus est nequissimis</p>
  <p>Pulsis schola gerronibus, cum quibus et ob</p>
  <p>Furta ac dolos coniectus est in vincula.</p>
  <p>Porro imminente morte propriis litteris</p>
  <p>Matrisque precibus impetrat didascali</p>
  <p>Clementiam, qui aliis relictis patibulo hunc</p>
  <p>Virga eximit, caesumque cum peculio</p>
  <p>Reddit parentibus et strepunt convivia.</p>
</div>
<div type="level1" xml:id="main">
  <head>Main</head>
  <div type="level2" xml:id="dramatis-personae.">
    <head>1. DRAMATIS PERSONAE.</head>
    <p>Prologus Philochrysium</p>
    <p>Galenus, pater Philargyrium meretrices</p>
    <p>Petriscus, filius Lorarii duo</p>
    <p>Liturgus, servus Gnorimus, senex</p>
    <p>Mysandra, mater Rusticus</p>
    <p>Didascalus cum discipulis et puero Megara</p>
    <p>Meloclopus Praetor cum satellitibus</p>
    <p>Argyroclopus fures Sycastra, delator.</p>
  </div>
  <div type="level2" xml:id="prologus.">
    <head>2. PROLOGUS.</head>
    <p>Didascalus noster animadvertens nihil</p>
    <p>Gregi suo scholastico opportunius</p>
    <p>Vobisque spectatoribus fore gratius</p>
    <p>Ludis iocisque scaenicis, ex tempore</p>
    <p>≤line=5≥ Pro temporis ratione scripsit ludicra, ut</p>
    <p>Habeat iuventus nostra quo se exerceat,</p>
    <p>Quo vos quoque hoc iam tempore oblectemini.</p>
    <p>Praeterea habebunt, plus satis si liberos</p>
    <p>Suos ament vetentve castigarier</p>
    <p>≤line=10≥ Stultissimae mulierculae, pueri quoque</p>
    <p>Suis rebelles usque praeceptoribus</p>
    <p>Exempla non vulgaria. Atque illae quidem,</p>
    <p>Uti videant suam per indulgentiam</p>
    <p>Gliscere suorum liberum licentiam;</p>
    <p>≤line=15≥ Hi vero ut edocti suorum turpibus</p>
    <p>Commilitonum casibus nulli velint</p>
    <p>Rebellium parere contubernio,</p>
    <p>Sed optimis subesse praeceptoribus.</p>
    <p>Videbitis (quamquam probo satum patre)</p>
    <p>≤line=20≥ Puerum Petriscum matris indulgentia</p>
    <p>Sodalibus adhaerere perditissimis,</p>
    <p>Tandemque post rebellionem fornices</p>
    <p>Et furta ad infandae, probrosae et horridae</p>
    <p>Mortis venire periculum. Quod usus est</p>
    <p>≤line=25≥ Tali auctor argumento, id in causa fuit</p>
    <p>Quod, cum <hi rendition="simple:italic">Rebelles</hi> primiter
    dedisset in</p>
    <p>Lucem, fuere qui parum vel candidi</p>
    <p>Vel eruditi dicerent quod fabulam</p>
    <p>Tamquam sibi propriam alienam venderet;</p>
    <p>≤line=30≥ Quasi adulterinam ut propriam Terentius</p>
    <p>Edat, quod <hi rendition="simple:italic">Andriam</hi> ex Menandro
    transferat.</p>
    <p>Fatetur ingenue auctor ipse, sibi prius</p>
    <p>Visam sub argumento eodem fabulam,</p>
    <p>Prosa haud metro scriptam ab Helicone brevissime, et</p>
    <p>≤line=35≥ Arrisit adeo hypothesis, ut decerneret</p>
    <p>Tractare eandem honestius seu comicῶs,</p>
    <p>Longe tamen alio ordine atque schemate.</p>
    <p>Nunc eius an sit adulterina, candidus</p>
    <p>Ubi contulerit utramque lector iudicet.</p>
    <p>≤line=40≥ Ut igitur obtrectator is habeat sibi,</p>
    <p>Quod non queat lacessere, simili quidem</p>
    <p>Iam lusit hypothesi, haud eadem, denuo,</p>
    <p>Ut id quod illis taedio, vobis siet</p>
    <p>Iucunditati maximae. Vos itaque huic</p>
    <p>≤line=45≥ Quotquot theatro adestis oro et obsecro,</p>
    <p>Ut prorsus omnibus abdicatis fabulis</p>
    <p>Omnique strepitu ac sibilo, nostri gregis</p>
    <p>Aures benignas praebeatis ludiis,</p>
    <p>Ne fructu et utilitate vos privemini</p>
    <p>≤line=50≥ Nostrique inutilem laborem assumpserint.</p>
    <p>Inutilem arbitramur utique, dum vacat</p>
    <p>Attentione labore parta oratio.</p>
    <p>Si identidem vos nil quoque animadvertitis,</p>
    <p>Domum profecto hinc absque fruge redibitis.</p>
    <p>≤line=55≥ Quiescite itaque, adeste cum silentio</p>
    <p>Musisque candidis favete candidi.</p>
    <p>Post horulam unam aut alteram amittemini.</p>
  </div>
  <div type="level2" xml:id="actus-i.-scaena-i.">
    <head>3. ACTUS I. SCAENA I.</head>
    <p>Iambici trimetri.</p>
    <p>GALENUS, PETRISCUS, LITURGUS.</p>
    <p>Recta, Petrisce, ludum adi scholasticum.</p>
    <p>Quaedam, priusquam abibo, huic mandavero</p>
    <p>≤line=60≥ Atque in macellum postea ablegavero.</p>
    <p>PET. Quonam pater proficisceris? Num vesperi</p>
    <p>Rediturus? GAL. Id refert tua prorsus nihil;</p>
    <p>Tu recta adi ludum ultro litterarium</p>
    <p>Didascaloque nuntia me iam adfore,</p>
    <p>≤line=65≥ Ad cenam enim mihi hoc die invitandus est;</p>
    <p>Cave deprehendam abesse te, cum venero.</p>
    <p>PET. Non deprehendes; unde oritur haec tibi</p>
    <p>De me pater suspectio? GAL. Pareto, abi.</p>
    <p>Liturge, adesdum, ut quae volo et tibi imperem.</p>
    <p>≤line=70≥ LIT. Praesto est Liturgus, ere, quid exsequi iubes?</p>
    <p>GAL. Sta paululum, dum abeat. Putasne vera sunt</p>
    <p>Quae intus mihi de filio suggesseras?</p>
    <p>LIT. Pol aegre et illibenter, ere, gnatum tuum</p>
    <p>Insimulo quovis crimine, ut quem post tua</p>
    <p>≤line=75≥ Fors fata habebo erum alterum, verumtamen</p>
    <p>Cum deceat esse plus patri quam filio</p>
    <p>Servum fidelem, quod ego iam plus septies</p>
    <p>Et deprehenderam haud data opera et videram</p>
    <p>Celare te non debui. GAL. Probus es et ego</p>
    <p>≤line=80≥ Cum tempus exiget .… LIT. Morare aliquantulum,</p>
    <p>Nam praeter ova butyrumque et caseum</p>
    <p>(Quod hactenus silui) et pecuniam extulit.</p>
    <p>GAL. Pecuniam? LIT. Subinde vidi. GAL. Ut potuerit?</p>
    <p>Aut si videbas, quin vetabas? LIT. Scilicet.</p>
    <p>≤line=85≥ Audaculus procaxque per me desinat!</p>
    <p>Suum mihi crimen potius impingeret.</p>
    <p>GAL. Sed qui potuit (inquam) mihi argentum adimere,</p>
    <p>Arctissimis quod obseratur scriniis?</p>
    <p>LIT. Nil scriniis (quod adhuc sciam) hactenus eruit;</p>
    <p>≤line=90≥ Verum latenter introit cellam frequens,</p>
    <p>In qua tuis cum debitoribus soles</p>
    <p>Subducere ratiunculam, et quod invenit</p>
    <p>Audetque, surripit. GAL. Quid audio? LIT. Quod est</p>
    <p>Res ipsa; vidi aliquando quod duo aut tria</p>
    <p>≤line=95≥ Sestertia illinc clanculo subduxerit.</p>
    <p>Ex his quid actum, quid futurum conice.</p>
    <p>Comperta bis volunt patrata septies</p>
    <p>Partesque edens tandem canis corium vorat.</p>
    <p>GAL. Probe mones ipsamque rem, quam suggeris,</p>
    <p>≤line=100≥ Dum tacitus expendo, intuor verissimam.</p>
    <p>Putaveram profecto me in ratione vel</p>
    <p>Dati vel accepti frequenter decipi;</p>
    <p>Ast imposuit (ut iam liquet) mihi filius.</p>
    <p>LIT. Sunt, cum quibus solet interim versarier,</p>
    <p>≤line=105≥ Nequissimi, verum mihi non cogniti;</p>
    <p>Quos ipse, dum voles, facile venaberis.</p>
    <p>GAL. Sat est, cape hos solidos duos, abi ocius</p>
    <p>Recta in macellum et, ut placuit uxori, eme</p>
    <p>Quaeque optima hoc pro vespero convivio.</p>
    <p>≤line=110≥ Ego filium digne, priusquam rus eam,</p>
    <p>Iubebo castigarier; didascalum</p>
    <p>Quoque ad epulas vocavero. LIT. Sospes redi.</p>
    <p>GAL. Cura, omnia approbe exigas. LIT. Curavero.</p>
  </div>
  <div type="level2" xml:id="actus-i.-scaena-ii.">
    <head>4. ACTUS I. SCAENA II.</head>
    <p>&lt;Iambici trimetri&gt;.</p>
    <p>GALENUS, DIDASCALUS, DISCIPULI 4.</p>
    <p>Mortalium iucunditas quam turbida,</p>
    <p>≤line=115≥ Quam vana quamque amara sit, praesertim iis,</p>
    <p>Qui coniugem rixosam habent et liberos,</p>
    <p>Experior in me maxime. Sed eccum adest,</p>
    <p>Quem convenire gestio, didascalus</p>
    <p>Stipatus auditoribus. DID. Uti dixeram,</p>
    <p>≤line=120≥ Alacriter (si occurrerint) prehendite</p>
    <p>Nequissimos, ne terreamini impetu</p>
    <p>Minisque eorum, neve terga vertite.</p>
    <p>DIS. Haudquaquam enim praeceptor, haudquaquam ... DID. Quis
    hic,</p>
    <p>Qui concito nobis gradu fit obvius?</p>
    <p>≤line=125≥ DIS. Galenus est, pater Petrisci; te petit.</p>
    <p>GAL. Salve, magister erudite. DID. Identidem</p>
    <p>Salve, Galene. GAL. Quo hunc gregem extra saepta agis?</p>
    <p>DID. Belle quidem tu, ut lepidus et facetus es!</p>
    <p>Sed quid, Galene, ovicula tua creberrime</p>
    <p>≤line=130≥ Ab ovilibus se subtrahit? GAL. Quid? Subtrahit?</p>
    <p>DID. Subducit. GAL. Atque id crebrius? DID. Creberrime</p>
    <p>Fultusque semper testimonio tuo</p>
    <p>Et syngrapho. GAL. Quo syngrapho? DID. Tuo equidem</p>
    <p>Chirographo. GAL. Id est autographon, non syngraphum</p>
    <p>≤line=135≥ Meum, neque intra mensem et unum aut alterum</p>
    <p>Chirographum dedi. Scio equidem quid doli</p>
    <p>In syngrapho latet, patris dum syngraphus</p>
    <p>Autographus fit filio. DID. Utinam et omnibus</p>
    <p>Istuc parentibus semel persuadeas.</p>
    <p>≤line=140≥ Eapte sunt profecto pueri industria,</p>
    <p>Ut scripta scriptis affigurent proxime,</p>
    <p>Nobis quoque illudant sibique maxime.</p>
    <p>Atqui omnibus mens neque eadem neque ratio</p>
    <p>Nimisque amant suos parentes liberos.</p>
    <p>≤line=145≥ GAL. Ita est. Parum secede mecum hac, obsecro;</p>
    <p>Est namque quod secretius tibi in sinum</p>
    <p>Fundam. DID. Libens facesso, duc me quolibet;</p>
    <p>Paucis tamen (quod ad alia festinem) modo</p>
    <p>Loquendum erit. Sunt namque qui praepropere se</p>
    <p>≤line=150≥ Ferulae meae subduxerint, nisi caute eos</p>
    <p>Mox antevertero, quemadmodum accinctum vides.</p>
    <p>GAL. Video, sed audi me tribus modo verbulis.</p>
    <p>DID. Audio. GAL. Petriscus in schola est? DID. Est in schola.</p>
    <p>GAL. Ideo obsecro te quam potissum maxime, ut</p>
    <p>≤line=155≥ Ad sanguinis suffusionem usque flagris</p>
    <p>Caedatur acrioribus, priusquam eas;</p>
    <p>Ne, si quid interim (ut est sagax) ei per hos</p>
    <p>Suboleverit, meditetur aut fugam aut suam</p>
    <p>Matrem subornet lacrimula, ut se liberet.</p>
    <p>≤line=160≥ DID. At unde castigavero? Nam caedere</p>
    <p>Palam omnibus causa latente haud congruit.</p>
    <p>GAL. Heu! Causa talis est, ut et tandem mihi</p>
    <p>Mala pertimescam et filio. Praeter dolum et</p>
    <p>Mendacium, quae et ipse crebro expertus es,</p>
    <p>≤line=165≥ Praeterque furta casei atque butyri</p>
    <p>Praeterque furta carnium atque piscium</p>
    <p>Etiam subinde sustulit pecuniam. DID. Hui!</p>
    <p>GAL. Quapropter obsecro tuam prudentiam,</p>
    <p>Ut corrigatur ocius, dum foris ero,</p>
    <p>≤line=170≥ Mecumque cenaturus adsis vesperi.</p>
    <p>DID. Referenda gratia est, libensque quod rogas</p>
    <p>Prius exsequar. GAL. Quod atque dictum oportuit,</p>
    <p>Venare, quonam transtulit. DID. Rimabimur.</p>
    <p>Quantum negotium parentibus suis</p>
    <p>≤line=175≥ Plerumque liberi ingerunt! DIS. Didascalus</p>
    <p>Redit. Petriscus absque controversia</p>
    <p>Caedendus est: non absque causa enim pater</p>
    <p>Severitatem praeferebat pectoris.</p>
    <p>DID. Silete. Sequimini, mihi exsequenda sunt</p>
    <p>≤line=180≥ Alia, priusquam abivero. DIS. Quid dixeram?</p>
    <p>Caedendus est puer absque controversia,</p>
    <p>Quod cum vagantibus est ei communio.</p>
  </div>
  <div type="level2" xml:id="actus-i.-scaena-iii.">
    <head>5. ACTUS I. SCAENA III.</head>
    <p>&lt;Iambici trimetri&gt;.</p>
    <p>DIDASCALUS, PETRISCUS, DISCIPULI 4.</p>
    <p>Proferto flagra, claviger. Petrisce, ades.</p>
    <p>PET. Quid vult? DID. Ades, paucis loqui tecum volo.</p>
    <p>≤line=185≥ PET. Adest Petriscus; ecquid in me criminis?</p>
    <p>DID. Tu solve subligaculum, parentur ii</p>
    <p>Quoque, qui futuri sunt mihi adiutorio.</p>
    <p>PET. Qui caedar omnino innocens? DID. Tun’ innocens?</p>
    <p>Tu praeter ova, caseum et alia plurima,</p>
    <p>≤line=190≥ Quae sustulisti ex aedibus creberrime,</p>
    <p>Tu neutiquam pepercisti patris peculio ...</p>
    <p>Et innocens? PET. Id nemo mihi probaverit</p>
    <p>Neque mater umquam tale de me dixerit,</p>
    <p>Quam huc advocatam oportuit (si mecum agas</p>
    <p>≤line=195≥ Iuste), priusquam caederer; vel testibus</p>
    <p>Probato, quod falso astruis. DID. Quod ex tuo</p>
    <p>Parente didici, non potero non credere.</p>
    <p>PET. Vernaculi mendacibus credit pater</p>
    <p>Instinctibus. Nego, ni probetur testibus.</p>
    <p>≤line=200≥ DID. Nos iudicis testisque fungimur loco.</p>
    <p>Tu caeditor; vos tendite ac dissolvite.</p>
    <p>PET. Heu! DID. Vivam ad usque cutem; videbo si queant</p>
    <p>Haec flagra testem accersere. Protendite,</p>
    <p>Tenete fortiter. PET. Innocentem caeditis.</p>
    <p>≤line=205≥ Pro Iuppiter, quid patior? O deum fidem, o</p>
    <p>Praeceptor, o praeceptor! DID. Es adhuc innocens?</p>
    <p>PET. Haudquaquam. DID. Adhuc testesne? PET. Testis ipse sum,</p>
    <p>Ego ipse sum furti omnium. O! DID. At quo elata sunt?</p>
    <p>PET. Sodalibus meis duobus tradidi O!</p>
    <p>≤line=210≥ DID. Ultro? PET. Ultro. DID. Quis? PET. Meloclopo et
    Argyroclopo.</p>
    <p>DID. Digni profecto, quibus ferantur pluria.</p>
    <p>Quid reddidere? PET. Furta praeter sua nihil.</p>
    <p>Miserere sat caeso. O! DID. Patrabis amodo?</p>
    <p>PET. Numquam patravero. DID. Amodo te corriges?</p>
    <p>≤line=215≥ PET. Correxero, correxero, miserescito!</p>
    <p>DID. Surgat. Sedete in classe quisque propria.</p>
    <p>Cave, Petrisce, ne quid ultra exaudiam.</p>
    <p>PET. Meminero, dum tempus sinet. DID. Quid murmurat</p>
    <p>Nequam? PET. Nihil. DID Nequissimum ingenium istud est.</p>
    <p>≤line=220≥ Cave. DIS. Fugit, praeceptor, excurrit schola!</p>
    <p>Vin’ huc reduci? DID. Hem, currat in malam crucem!</p>
    <p>PET. Vah, sordide ac pedunculose didascale,</p>
    <p>Meminero dum queam. DIS. Minatur, obstrepit</p>
    <p>Lapidesque mittit. Vin’ citi prehendimus?</p>
    <p>≤line=225≥ DID. Nolite, filii, suo se tempore</p>
    <p>Ipsus prehenderit, ipsus irretiverit.</p>
    <p>Vos expedite ad alia, quae proposueram.</p>
    <p>Ubi paululum quieverim, concessero.</p>
    <p>DIS. En expediti te foris morabimur.</p>
    <p>≤line=230≥ Ut iam Petriscus ululat ante aedes suas!</p>
    <p>Matrem ilico videbimus procedere. PET. Heu,</p>
    <p>Mater mea, obsecro, prodi foras! DIS. Opus ingredi.</p>
  </div>
  <div type="level2" xml:id="actus-i.-scaena-iv.">
    <head>6. ACTUS I. SCAENA IV.</head>
    <p>&lt;Iambici trimetri&gt;.</p>
    <p>MYSANDRA, PETRISCUS.</p>
    <p>Quos eiulatus audio pro his aedibus?</p>
    <p>Quis lacrimat? Tun’, mi Petrisce, lacrimas?</p>
    <p>≤line=235≥ PET. Ego lacrimo, mater. MYS. Fatere, quid
    accidit;</p>
    <p>Num caesus es? PET. Gravissime, o mater, flagris</p>
    <p>Acerrimis. MYS. Quid feceras? PET. Prorsus nihil;</p>
    <p>In innocentem enim hoc modo bacchatus est</p>
    <p>Didascalus. Vide, ut cutis mea lacera est,</p>
    <p>≤line=240≥ Ut membra livent, ut rubenti sanguine</p>
    <p>Infecta vestimenta sunt. MYS. Papae, quid hoc</p>
    <p>Mali? Perinde ac in latronem saeviit.</p>
    <p>PET. Id diceres, si me videres distrahi.</p>
    <p>MYS. Mitte haec. Quid, inquam, feceras? PET. Nihil quidem</p>
    <p>≤line=245≥ Commiseram, verum pater meus, prius</p>
    <p>Quam abiret, accusaverat me criminis.</p>
    <p>MYS. Pater tuus te criminis? De quo, obsecro?</p>
    <p>Quae adulteria, quae stupra quaeve furta sic</p>
    <p>In te acriter punita sunt? Unde arguit?</p>
    <p>≤line=250≥ PET. Dicere vereor. Etsi innocens, furti arguit.</p>
    <p>Me mala, pyra, ficus nucesque dixerat,</p>
    <p>Sed et ova saepe sustulisse ex aedibus.</p>
    <p>MYS. O animos truces didascali! Minutula haec</p>
    <p>Delicta castiganda erant tam saeviter?</p>
    <p>≤line=255≥ Quaenam (malum) dementia et patrem tuum</p>
    <p>Eo impulit, uti te iuberet propter haec</p>
    <p>Tam atrociter laniarier, lacerarier,</p>
    <p>Etiamsi ea ipsa admiseris? PET. Pol neutiquam,</p>
    <p>Mater. Liturgus haec patri falso omnia</p>
    <p>≤line=260≥ Suggesserat, pluribus at ipse obnoxius.</p>
    <p>MYS. Liturgus haec? Mecastor hic vesaniae</p>
    <p>Suae dabit poenas! Sategero quoque,</p>
    <p>Ut neuter impunitus istuc egerit.</p>
    <p>Mecum, Petrisce mi, domum ingredere, ut tibi</p>
    <p>≤line=265≥ Calido incubanti lectulo permollia</p>
    <p>Fomenta et unguina adhibeam. PET. Mater, praei.</p>
    <p><hi rendition="simple:bold">CHORUS Scholasticorum.</hi></p>
    <p>Iambico dimetro.</p>
    <p>Amor parentis in suos</p>
    <p>Sit temperatus liberos,</p>
    <p>Ne moribus petulantium</p>
    <p>≤line=270≥ Conniveat, sed arguat.</p>
    <p>Si indulgeat lasciviae</p>
    <p>Parcatque lentis virgulis,</p>
    <p>Protervientes senserit</p>
    <p>Necique vix subduxerit.</p>
    <p>≤line=275≥ Lucretio gnatus, cruci</p>
    <p>Cum adduceretur, ab osculo</p>
    <p>Nasum momordit, parvulo</p>
    <p>Quia fuerat indulgentior.</p>
    <p>Quid necuit Heli ac liberos</p>
    <p>≤line=280≥ Una die, nisi blandior</p>
    <p>Correptio et remissior</p>
    <p>Impuberum educatio?</p>
    <p>Quin David Ammon passus est</p>
    <p>Caesum ense fratris Abessalom,</p>
    <p>≤line=285≥ Quod non sororium ob stuprum</p>
    <p>Redarguit clementior.</p>
  </div>
  <div type="level2" xml:id="actus-ii.-scaena-i.">
    <head>8. ACTUS II. SCAENA I.</head>
    <p>Iambici trimetri.</p>
    <p>PHILOCHRYSIUM sola.</p>
    <p>Bellum diurnum plus timent mei amiculi</p>
    <p>Duo cum didascalo in schola quam singuli</p>
    <p>Nocturna mecum proelia in thalamo aggredi.</p>
    <p>≤line=290≥ Et ob hoc meam hanc operam locabo tanto eis</p>
    <p>Lubentius, quanto obsequi malunt mihi in</p>
    <p>Complexibus quam in lectione didascalo.</p>
    <p>Videbo et explorabo, ne didascalus</p>
    <p>Fortassis inconsideratos opprimat.</p>
    <p>≤line=295≥ Papae, ipse adest repente subdolus, suis</p>
    <p>Stipatus (ut solet) undique auditoribus.</p>
    <p>Quid facto opust? Intro recurrendum ocius</p>
    <p>Et indicandum amasiis, si quo modo</p>
    <p>Praesentibus malis queant occurrere.</p>
    <p>≤line=300≥ Neque fugiendi neque latendi hic est locus.</p>
  </div>
  <div type="level2" xml:id="actus-ii.-scaena-ii.">
    <head>9. ACTUS II. SCAENA II.</head>
    <p>&lt;Iambici trimetri&gt;.</p>
    <p>DIDASCALUS cum 4 discipulis, MELOCLOPUS,</p>
    <p>ARGYROCLOPUS, PHILOCHRYSIUM.</p>
    <p>Ut dixeram prius, prehendite alacriter</p>
    <p>(Si occurrerint) nequissimos, ne aut impetu aut</p>
    <p>Minis eorum terga vertite. DIS. Neutiquam.</p>
    <p>DID. Pulsabo ad ostium. Recludite has fores!</p>
    <p>≤line=305≥ PHIL. Quis pulsat ostium meum? MEL. Praeceptor
    est.</p>
    <p>DID. Recludite! ARG. Haud recludimus; quin te magis</p>
    <p>Tuosque disturbamus aedibus, nisi</p>
    <p>Profugeris. DID. Aperito tu, mulier, fores,</p>
    <p>Ne quando iure consulatus te arguat.</p>
    <p>≤line=310≥ DIS. Praeceptor in te lotium! ARG. Habet! PHIL. Tun’
    sordide hoc</p>
    <p>Meum relinques ostium? MEL. Argyroclope, ades;</p>
    <p>Tu saxa coctilesque lapides suffice,</p>
    <p>Philochrysium, tu profer huc plus lotii.</p>
    <p>Facile hunc Aristarchum aedibus repulerimus.</p>
    <p>≤line=315≥ Pedunculose, sordide ac phanatice,</p>
    <p>Nondum recedis ab aedibus? DIS. Petrae ruunt,</p>
    <p>Praeceptor, effuge! DID. Irrita haec industria est;</p>
    <p>Captanda consilia altera. Heus tu, claviger,</p>
    <p>Accede consulem, roga mittat duos</p>
    <p>≤line=320≥ Lorarios, qui corrigendos exigant.</p>
    <p>Curre; hoc loco vel in schola morabimur.</p>
    <p>DIS. Factum puta. Curro, revertor, hic resisto.</p>
    <p>MEL. Ut iners et ignavus modo astat turpiter!</p>
    <p>Abi, cruente, haud amodo caesurus es.</p>
    <p>≤line=325≥ DID. Nisi ego cecidero, caedet ipsus carnifex.</p>
    <p>Vetus est paroemia: si patrem non audias,</p>
    <p>Post vitricum auditurus es. Quid, filii,</p>
    <p>Quid mihi rebelles improbe aversamini et</p>
    <p>(Praeter meam eruditionem) quicquid est</p>
    <p>≤line=330≥ Et pium et honestum et aequum et utile? Non pudet</p>
    <p>Pigetque vos? An non dii ulciscentur haec?</p>
    <p>Similesne vestri cernitis passim cruci</p>
    <p>Gladiove adactos emori infeliciter?</p>
    <p>Descendite, heus, descendite, ut peiora non</p>
    <p>≤line=335≥ Patiamini. ARG. Quas tu cruces, quosque gladios</p>
    <p>Nobis paras, vanissime? Hinc si non abis,</p>
    <p>Saxis tuo illisis cerebro hanc plateam</p>
    <p>Tuo cruore purpurabo. Abitodum.</p>
    <p>DIS. Hem, saxa mittitis in didascalum, impii?</p>
    <p>≤line=340≥ Saxane remittimus? DID. Tacete, quiescite.</p>
    <p>Praestat tacendo iniuriam mihi fugere</p>
    <p>Quam multa respondendo vincere. Expedit</p>
    <p>Redire, dum lorarii veniant, quia</p>
    <p>Cum stulto inire proelium stultissimum est.</p>
    <p>≤line=345≥ Eamus, ante ludum adest muliercula,</p>
    <p>Quae me expetit conventum, ut autumo. DIS. Refuge,</p>
    <p>Mater Petrisci ea est. DID. Nova ea contentio est.</p>
    <p>Vos introite. ————</p>
  </div>
  <div type="level2" xml:id="actus-ii.-scaena-iii.">
    <head>10. ACTUS II. SCAENA III.</head>
    <p>&lt;Iambici trimetri&gt;.</p>
    <p>MYSANDRA, DIDASCALUS, PETRISCUS.</p>
    <p>———— Sordide plagoseque</p>
    <p>Didascale, ut quid in meum hunc sic filium</p>
    <p>≤line=350≥ Crudeliter grassatus es? Non sic ferae,</p>
    <p>Trux carnifex, non sic ferae a venaticis</p>
    <p>Canibus solent lacerari, ut hic tenerrimus</p>
    <p>Laniatus est. DID. Sile parum, muliercula.</p>
    <p>MYS. Egon’ tibi silebo, pestis? Egon’ tibi</p>
    <p>≤line=355≥ Silebo? Vix me contineo quin in tuos</p>
    <p>Manibus capillos evolem. DID. Quis te malus</p>
    <p>Genius agitat, muliercula? An nulla ratio</p>
    <p>Tibi reliqua est? Quo fine tandem filium</p>
    <p>Tuum in hanc scholam mihi tradidisti? Numquid ut</p>
    <p>≤line=360≥ Post scelera postque flagitia impunita sit</p>
    <p>Nequitia peniculove vulpis vapulet?</p>
    <p>Nonne erudiri volueras, cum adduceres,</p>
    <p>Et pro sceleribus corrigi? Eruditio haud</p>
    <p>(Ut is vel invitus fatetur) defuit,</p>
    <p>≤line=365≥ Cur ergo vis sola absit huic correctio?</p>
    <p>Pluris facis doctrina et eloquentia</p>
    <p>Quam moribus pulcherrimis fore praeditum?</p>
    <p>MYS. Non vitia corrigi, sed oviculam veto</p>
    <p>Innoxiam excoriarier. Fera bestia,</p>
    <p>≤line=370≥ Haecine tua est correctio? Iam didicimus,</p>
    <p>Quae saepenumero audivimus, quonam hactenus</p>
    <p>Pacto usus es nostris, tyranne, liberis.</p>
    <p>Probis satos parentibus et innoxios</p>
    <p>Sinamus ita caedi, trahi, mactarier?</p>
    <p>≤line=375≥ DID. Innoxium vocas, qui adhaesit noxiis?</p>
    <p>Qui rem tuam domesticam furto abstulit</p>
    <p>In ganeumque transtulit? Qui in fornice</p>
    <p>Latens vagabundusve saepe schola abfuit?</p>
    <p>PET. Mentire singula. Egone, mater, patiar haec?</p>
    <p>≤line=380≥ DID. An mentior, qui a patre partim istaec tuo,</p>
    <p>Partim ab aliis vera didici, partim quoque</p>
    <p>Mihi ipse fassus es? PET. Ego fassus sum tibi?</p>
    <p>Mentiris edepol. DID. At hic grex testis est.</p>
    <p>MYS. Fors verbere extorsisti, ut aliqua diceret.</p>
    <p>≤line=385≥ Et quid si (ut assuevere pueri) vel pyra</p>
    <p>Vel mala vel ficus vel his simile abstulit?</p>
    <p>DID. Adde ova, carnes, caseum et pecuniam.</p>
    <p>PET. Mentitur impudens. DID. Vel ego vel tutumet.</p>
    <p>MYS. Quid audio? Tantillus hic puer audeat</p>
    <p>≤line=390≥ Vel istiusmodi vel obolum attingere?</p>
    <p>DID. Et felium catuli subinde lebetibus</p>
    <p>Carnem extrahunt. Mihi crede, mulier, si sinas</p>
    <p>Adolescere hoc pacto tuum puellulum,</p>
    <p>Vereor cruci ne tandem adultum nutrias.</p>
    <p>≤line=395≥ MYS. Quas tu mihi obtrudis cruces, homo omnium</p>
    <p>Deterrime? Egone filium meum cruci? PET. Hem,</p>
    <p>Egone cruci? Caedamus! MYS. Impudens caput!</p>
    <p>DID. Te contine, mulier, alioqui ad consulem</p>
    <p>Duci iubebo; adsunt enim lorarii. PET. Hui!</p>
    <p>≤line=400≥ Cedamus hinc mater, valeat! MYS. Haud sic tamen.</p>
  </div>
  <div type="level2" xml:id="actus-ii.-scaena-iv.">
    <head>11. ACTUS II. SCAENA IV.</head>
    <p>Versus tetrametri seu octonarii.</p>
    <p>LORARII 2, DIDASCALUS, Discipuli 2: POLYMATHES</p>
    <p>et PHILOMATHES.</p>
    <p>Abi domum impudens bonosque desine incessere viros</p>
    <p>Conviciis, sinon velis (ut merita) cras traducier.</p>
    <p>Salve, magister! DID. Vosque avete, probi viri! LOR. Τoῦ
    Λυγκέoς</p>
    <p>’Οξύτερoς εἶ. DID. Quid ita? LOR. Quia probitatem inesse
    perspicis</p>
    <p>≤line=405≥ Utrique nostrum, quam hactenus vel alteri nemo
    tribuit.</p>
    <p>DID. Facete. LOR. Erat cum muliere mala (ut video) tibi
    contentio.</p>
    <p>DID. Nec id infrequens ludimagistris, quis profecto miserrima
    est</p>
    <p>Condicio. LOR. Lites redimeres has vulpiumque caederes</p>
    <p>Peniculis. Extra iocum: quid advocasti nos duos?</p>
    <p>≤line=410≥ Nostra indiges opera? An rebelles, quos oportet
    corrigi,</p>
    <p>Sese erigunt? DID. Audite me: meretricula in vicinio est,</p>
    <p>Cui se applicant duo ex scholasticis meis nequissimi,</p>
    <p>Quos corrigendos dum volebam adducere, obdito ostio,</p>
    <p>Missis lapidibus propulerunt desuper. Quapropter et</p>
    <p>≤line=415≥ Opus mihi vestra est ope et prudentia, sed maxime</p>
    <p>Auctoritate publica. LOR. Iuvabimus pro viribus.</p>
    <p>Praecede, duc nos ad locum certaminis, quia pugiles</p>
    <p>Tuos videre perlibet, cum quibus oportet congredi.</p>
    <p>DID. Eamus. DIS. An concedimus? DID. Manete, praestolamini.</p>
    <p>≤line=420≥ POL. Vae natibus immo tergoribus illis, quibus tot
    verbera</p>
    <p>Immorientur! Horreo memorans. Tu, claviger, virgas para.</p>
    <p>Pulsant domum. PHILO. Nostri silent. POL. Introque rumpunt
    viribus.</p>
    <p>PHILO. En alter exsilit, tenet magister; alterum extrahunt,</p>
    <p>Sequitur meretrix eiulans. POL. Fortasse caesa fustibus.</p>
    <p>≤line=425≥ Viden’, ut manu aversa retunditur? PHILO. Video, vice
    suavii.</p>
    <p>POL. O utinam et ipsam huc pertrahant, dissuaviandam mastige.</p>
    <p>PHILO. En, iam revincti funibus ducuntur haud secus ac solent</p>
    <p>Fures phylacae adducier. POL. Spectaculum lepidissimum!</p>
    <p>Iam quicquid irrogaverint probri aut doli multabitur.</p>
    <p>≤line=430≥ Verum, quia adsunt proximi, cedamus intro. PHILO. Ita
    censeo.</p>
  </div>
  <div type="level2" xml:id="actus-ii.-scaena-v.">
    <head>12. ACTUS II. SCAENA V.</head>
    <p>&lt;Versus tetrametri&gt;.</p>
    <p>LORARII 2, DIDASCALUS, MELOCLOPUS, ARGYROCLOPUS.</p>
    <p>Hos hactenus nostros recipe magister et scholastico</p>
    <p>Ex more corrige. Alterum servabimus, dum tu alterum</p>
    <p>Caecideris, ne quid tumultus interim in schola excitet.</p>
    <p>DID. Solve. An, ephebe, non foret modo honestius me audito ad
    has</p>
    <p>≤line=435≥ Spontaneum venisse plagas quam per hos turpissime</p>
    <p>Trahi ministros publicos et hanc movere tragoediam?</p>
    <p>MEL. Caedes modo, at non amodo. DID. Faxit deus. Verum cave,</p>
    <p>Ne postea te caedat atrox carnifex. Quod est meum,</p>
    <p>Nunc exsequar. LOR. Quo privilegio secundus vapulas?</p>
    <p>≤line=440≥ An te superior ille nequitia, prior quod vapulat?</p>
    <p>ARG. Ridete nunc; fortassis olim non adeo ridebitis.</p>
    <p>LOR. Cessent minae. Numera, ephebe, quotnam cottabos</p>
    <p>Socius ferat, perferre cum te totidem oporteat. ARG. Truces</p>
    <p>Vos glutiant, vorent lemures et ater tartarus!</p>
    <p>≤line=445≥ Me vos quoque enecabitis? Retaliabo, si queam.</p>
    <p>LOR. Probe salutat nos; habenda gratia est. His vinculis</p>
    <p>Solvatur atque vestibus spolietur, ut eo alacrior ad</p>
    <p>Pugnam siet nostroque munere hoc modo expeditius</p>
    <p>Fungamur. ARG. Hui, lorarii me solverint? LOR. Lorarii</p>
    <p>≤line=450≥ Possunt ligare et solvere. Huc profer lacertos, ne
    simul</p>
    <p>Cum Sosia Plautino et ante cottabos pugnos edas</p>
    <p>Atque colaphos. Probus est; soluto cingulo tunicam abstrahe,</p>
    <p>Thoraca laxa, ut vivam ad usque cutem facile didascalus</p>
    <p>Indusium mox auferat. ARG. Diespiter vos perduat.</p>
    <p>≤line=455≥ LOR. Redit didascalus; ut salutes, ratio et ordo
    postulat.</p>
    <p>Vocatum ad ulmeum modo accubare faciet ferculum.</p>
    <p>DID. Eho, altero hic festivior, qui se apparavit proelio.</p>
    <p>LOR. Nos antagonisten novum tibi ante praeparavimus.</p>
    <p>Praeter tua unguina nil fere desideratur amplius.</p>
    <p>≤line=460≥ Propter minas linguaeque virulentiam nostram hanc
    ei</p>
    <p>Operam locavimus. DID. Probe actum. Et hunc athletam
    inunxero.</p>
    <p>Ades, sceleste. Nonne mage decebat auscultare mihi</p>
    <p>Quam hoc schemate exemplisque pessimis palam traducier?</p>
    <p>ARG. Traducitis traduxeroque vos, fuat si occasio.</p>
    <p>≤line=465≥ LOR. Abi, data est nobis prius iam occasio haec.
    Videto, ne</p>
    <p>Etiam secundo detur et paeniteat impudentiae.</p>
    <p>Quid tu fugis post verbera? Stultam facis rem. Siquidem</p>
    <p>Licuisset has plagas fuga evasisse, prudentissimam</p>
    <p>Profecto iudicarem; at ubi iam caesus es, quorsum fuga?</p>
    <p>≤line=470≥ Numera sodalis cottabos animosque maestos explica.</p>
    <p>MEL. Explicuero mox Baccho, dapibus et puellis candidis.</p>
    <p>LOR. Eho puer, tu Veneri, Iaccho, epulationibus vaces?</p>
    <p>MEL. Vobis quoque invitis. LOR. Et unde tibi pecuniae? MEL. Et
    quid ad</p>
    <p>Vos attinet? LOR. Iam adest sodalis. MEL. Commodum. LOR. Sequitur
    quoque</p>
    <p>≤line=475≥ Praeceptor. MEL. Ad corvos neque amodo mihi praeceptor
    est.</p>
    <p>Valedicimus palam tibique literisque et ludo huic.</p>
    <p>ARG. Valedicimus meminerimusque olim, ubi fuerit occasio.</p>
    <p>DID. Abite, abite vel ad crucem, dum neque suavibus quidem</p>
    <p>Neque asperis corrigimini. MEL. Vah, sordide! ARG. Vah,
    carnifex!</p>
    <p>≤line=480≥ L0R. Valeant, magister, hi improbi. DID. Caveant sibi.
    Quod muneris</p>
    <p>Mei fuit, subivi habeoque gratiam vobis, viri</p>
    <p>Fortissimi, mecumque adeste in prandio. LOR. Placet. Iterum</p>
    <p>Illi ad suum rediere prostibulum. DID. Doleo. Vos sequimini.</p>
    <p>Crepit ostium in vicinia; vitanda turba. Sequimini.</p>
  </div>
  <div type="level2" xml:id="actus-ii.-scaena-vi.">
    <head>13. ACTUS II. SCAENA VI.</head>
    <p>Versus septenarii.</p>
    <p>MYSANDRA, PETRISCUS.</p>
    <p>≤line=485≥ Vir abest, Liturgus abest, familia abest, vacant
    plateae</p>
    <p>Vacantque vicinae domus. Quid sola ego obtuebor</p>
    <p>Deses parietes? Feriaene publicae? Petrisce,</p>
    <p>Ades (est enim quod filio mandem, priusquam abibo ad</p>
    <p>Philoeniam atque Euodiam). Heus, prodisne? Quid moraris?</p>
    <p>≤line=490≥ PET. Matercula, praesto sum; quid est quod mea opera
    curatum</p>
    <p>Voles? MYS. Cape has claves; domum dum rediero, curato.</p>
    <p>PET. Curabo. MYS. Adibo proximum oenopolion ad amicas,</p>
    <p>Veluti spopondi. Si pater vel si Liturgus veniat,</p>
    <p>Tu traditis his clavibus me accerse, modo requirant.</p>
    <p>≤line=495≥ PET. Facesso. Verum ad ludum ut exeam statim, necesse
    est.</p>
    <p>MYS. Ubi feceris, quae iusserim, dimisero: quocumque</p>
    <p>Libuerit, ibis. Interim claudenda claudito, atque</p>
    <p>Siqua aperienda aperi. Cave, ne quid domesticarum,</p>
    <p>Mi gnate, rerum pessum eat. PET. Matercula, id cavebo.</p>
    <p>≤line=500≥ Euax! Mihi omnia credidit mater mea his collatis</p>
    <p>Mihi clavibus. Iam intra, Petrisce, ad quaslibet parentum</p>
    <p>Opes! Reclude matris abdita scrinia, ut pigmenta et</p>
    <p>Piper eximas. Aperi patris thesaurum, ut inde argenti,</p>
    <p>Quantum citra notam audeas, tollas. Adi securus,</p>
    <p>≤line=505≥ Nam solus es sine arbitris, foribusque pessulum
    obde</p>
    <p>Ne quando callidus Liturgus opprimat te incautum.</p>
    <p><hi rendition="simple:bold">CHORUS.</hi></p>
    <p>Versu dimetro.</p>
    <p>Quamquam probi infestos sibi</p>
    <p>Semper tulerunt improbos,</p>
    <p>Tamen fuerunt ante nos</p>
    <p>≤line=510≥ Feliciora tempora.</p>
    <p>Iam ridet auditor suum</p>
    <p>Didascalum, puer senem,</p>
    <p>Sanctum profanus, impius</p>
    <p>Pium, parentem filius.</p>
    <p>≤line=515≥ Iuratio, devotio,</p>
    <p>Obscenitas, lascivia,</p>
    <p>Furtum, dolus, procacitas</p>
    <p>Pueros cum ephebis occupant.</p>
    <p>Mores parentum lubrici,</p>
    <p>≤line=520≥ Amplectitur quos puerulus,</p>
    <p>Nimia quoque indulgentia</p>
    <p>Causa atque fomes omnium est.</p>
    <p>His itaque non medebimur,</p>
    <p>Nisi tum parentum tum boni</p>
    <p>≤line=525≥ Didascali vita integra et</p>
    <p>Correctione acerrima.</p>
    <p>Stultitia, si ligata sit</p>
    <p>(Scholomonis ex sententia)</p>
    <p>In corde pueri, virgula</p>
    <p>≤line=530≥ Severiore fugabitur.</p>
    <p>Nam virgula dum caeditur,</p>
    <p>Non corpus ipsum occiditur,</p>
    <p>Sed liberatur ignibus</p>
    <p>Caesi anima horrendis tartari.</p>
    <p>≤line=535≥ Quamvis enim impossibile sit</p>
    <p>Corrigere, quem Deus oderit,</p>
    <p>Caedendus est tamen impius,</p>
    <p>Quo habeant timorem caeteri.</p>
  </div>
  <div type="level2" xml:id="actus-iii.-scaena-i.">
    <head>15. ACTUS III. SCAENA I.</head>
    <p>Septenarii.</p>
    <p>LITURGUS, PETRISCUS.</p>
    <p>Diutius moratus est me lanius; ut dii omnes</p>
    <p>≤line=540≥ Morentur ipsum in distrahendis carnibus vicissim.</p>
    <p>Quod commodum sibi sedulo investigat, at quid aliis</p>
    <p>Incommodet, perpendit ipsus neutiquam. Nam certo</p>
    <p>Est certius, si verbera evadam, era mihi maledicta</p>
    <p>Mox ingeret, magnae infidelitatis insimulabit.</p>
    <p>≤line=545≥ Erus modestus est, erus tranquillus est; contra
    illa</p>
    <p>Nil incommodius, inquietius impudentiusve.</p>
    <p>Iam plena compita sunt, in ore est omnium procacis</p>
    <p>Malitia feminae, qua in optimum virum insanivit</p>
    <p>Pro pestilente filio dignissimeque caeso.</p>
    <p>≤line=550≥ PET. Si ipsam mihi teneam catenis ferreis fortunam
    in</p>
    <p>Nervo ligatam, non queam extorquere commoda tanta,</p>
    <p>Quanta ultro iam est largita. Pipere, saccaro atque cinnamo</p>
    <p>Hanc manicam et intimos sinus tunicae replevi; at aurum</p>
    <p>Suffarcinabo peplo involutum in subligaculo, ne</p>
    <p>≤line=555≥ Si fors sit explorata me crumena furti accuset.</p>
    <p>Ex mille nummis plus minus decem abstuli, sed totos</p>
    <p>Rutilos et aureos. Pater non deprehendet. Quod si</p>
    <p>Deprenderit, tempus docebit, quid reus praetexam.</p>
    <p>Et commodum, nam adest Liturgus, auctor huius furti</p>
    <p>≤line=560≥ Futurus, ubi res postulaverit. Has eidem claves</p>
    <p>Tradam atque abibo sodalibusque cuncta mox partibor.</p>
    <p>Quid ades, Liturge? Quid, inquam, ades serius, ubi transivit</p>
    <p>Ferme hora prandii? LIT. Quod haud possem citius adipisci
    haec,</p>
    <p>Quae voluerat matercula tua: cuniculos, perdices,</p>
    <p>≤line=565≥ Capum, anserem, vervecis armum et his similia.</p>
    <p>Ubi est era? PET. Abiit cum familia, iussit et tibi claves</p>
    <p>Has traderem, nam lectionum tempus est: ludum adeo.</p>
    <p>LIT. Da, vade, ne pater domi forisve te prehendat.</p>
    <p>PET. Vado. Bene est quod omnia evenere fortunate. Hui,</p>
    <p>≤line=570≥ Vae mihi, redit pater, ni fallat oculus. Ipsus</p>
    <p>Est. Aliquid, ut me hoc explicem pavore. comminiscar.</p>
    <p>Adveniat! Est quod facile persuadebo: obit commentum.</p>
  </div>
  <div type="level2" xml:id="actus-iii.-scaena-ii.">
    <head>16. ACTUS III. SCAENA II.</head>
    <p>Trimetri.</p>
    <p>GALENUS, PETRISCUS, MYSANDRA.</p>
    <p>Ubi sunt libri, Petrisce? Quin scholas adis?</p>
    <p>PET. Sub vestibus, pater. GAL. Explica, ne (quemadmodum</p>
    <p>≤line=575≥ Edoctus es) furtum rei domesticae</p>
    <p>Suffarcinaveris. PET. En, pater mi, codices.</p>
    <p>MYS. Plus satis in uno exhauriendo congio</p>
    <p>Morata sum, quod non venirent, quae tamen</p>
    <p>Dudum mihi spoponderant. Nunc tempus est</p>
    <p>≤line=580≥ Parare, vesperi quae edenda sunt. Quid hoc?</p>
    <p>Eho, redit Chrysippus hic solito prius</p>
    <p>Rursumque vexandum Petriscon excipit,</p>
    <p>Scrutatur atque territat. Quid hoc (malum)</p>
    <p>Dementiae? Si impune puerum laeserit,</p>
    <p>≤line=585≥ Mysandra non vocabor. Haud me deditus</p>
    <p>Examini videt. Morabor in ostio,</p>
    <p>Ut candide excipiam virenti verbere.</p>
    <p>GAL. Esto, sed hac iter ad scholam? PET. Non est, pater,</p>
    <p>Verum ad meam materculam (uti praeceperat).</p>
    <p>≤line=590≥ Vocandam eo. GAL. Quo mater abiit? PET. In forum</p>
    <p>Pater, quo emat quod erit necesse vesperi.</p>
    <p>GAL. Abi, cave mendacii ne te arguam.</p>
    <p>PET. Successit hoc. Iam adibo praefectos meos,</p>
    <p>Ubi matrem adesse patrem atque servum dixero.</p>
  </div>
  <div type="level2" xml:id="actus-iii.-scaena-iii.">
    <head>17. ACTUS III. SCAENA III.</head>
    <p>&lt;Trimetri.&gt;</p>
    <p>GALENUS, MYSANDRA.</p>
    <p>≤line=595≥ Nil mihi boni praesaga mens de filio</p>
    <p>Promittit. Una, heu, mater in culpa est, suam</p>
    <p>Demens per indulgentiam quod funditus</p>
    <p>Corrumpitur. Si obnitar illi aut arguam,</p>
    <p>Mox gliscit odium et iurgium et turbatio. At</p>
    <p>≤line=600≥ Quid in ostio ipsa? Profecto sunt quae non satis</p>
    <p>Cessere ei ex sententia: pallori enim</p>
    <p>Vultus rubor permixtus istuc indicat.</p>
    <p>Quid pestilentius quieto sit viro</p>
    <p>Muliere mala? Non aspides, non tigrides.</p>
    <p>≤line=605≥ MYS. Impie, cruente, edax tuorum viscerum</p>
    <p>Quid in meum gnatum tuos animos truces</p>
    <p>Iam prodidisti, ut instar pecudis redeat huc</p>
    <p>Laniatus? An paterna mens tam dura sit,</p>
    <p>Ut filium suum adeo discerpi velit?</p>
    <p>≤line=610≥ Te praeter unum in beluam mutabilem!</p>
    <p>GAL. Uxor, tuis moderare paulum affectibus</p>
    <p>Sermonibusque brevibus aurem accommoda.</p>
    <p>Scis, cur puer percussus est? Quid fecerit?</p>
    <p>Non pro leviculis aut minusculis (quod et</p>
    <p>≤line=615≥ Fortassis arbitraris) his affectus est</p>
    <p>Plagis, sed ob mendacia, ob furta, ob mala</p>
    <p>Furum sodalitia, quibuscum in ganeo</p>
    <p>Versarier didicit scholasque omittere.</p>
    <p>Ea propter istunc (ut decebat) ulmeis</p>
    <p>≤line=620≥ Caedi flagris, non ungulis discerpier</p>
    <p>Mandaveram. Id crudelitatis arguis,</p>
    <p>Id impium, id vel beluinum iudicas,</p>
    <p>Si ob scelera sua puer parenti vapulet?</p>
    <p>Non hoc sacris iussum et profanis legibus?</p>
    <p>≤line=625≥ Non aequum, honestum et patriae assuetudinis?</p>
    <p>Quin te mage ausim criminum caput omnium</p>
    <p>Contendere, utpote quae tua indulgentia</p>
    <p>Pueri indolem alioqui bonam corruperis.</p>
    <p>MYS. Mentiris istaec omnia, insulsum caput.</p>
    <p>≤line=630≥ Num annos puer vix quattuordecim habens tibi</p>
    <p>Scortabitur, furabitur, bacchabitur?</p>
    <p>Egone eidem omnis mali dedi originem?</p>
    <p>Hem tibi, caput stolidissimum! Sic disce, sic</p>
    <p>Disce obloqui mendaciter mihi, impudens</p>
    <p>≤line=635≥ Nugator, insontemque caedere filium!</p>
    <p>GAL. Prima haec feram, mea uxor, abs te verbera,</p>
    <p>Verum secunda si feram iam, nescio.</p>
    <p>MYS. Feres secunda et tertia, modo pergis hoc</p>
    <p>Modo loqui. GAL. Heu! MYS. Ne fle, miser! GAL. Certe miser!</p>
    <p>≤line=640≥ MYS. Sic terge ocellos atque abi in malam crucem.</p>
    <p>Nam senties peiora, si reverteris.</p>
  </div>
  <div type="level2" xml:id="actus-iii.-scaena-iv.">
    <head>18. ACTUS III. SCAENA IV.</head>
    <p>&lt;Trimetri.&gt;</p>
    <p>GNORIMUS, GALENUS, MYSANDRA.</p>
    <p>Strepuit domus vicina turba aut iurgio.</p>
    <p>Videbo, quid siet. Galenus astat hic</p>
    <p>Pro foribus. Heus, vicine, quid faciem fricas?</p>
    <p>≤line=645≥ Quid lippiunt oculi? Quid aegri passus es?</p>
    <p>GAL. Fumosa domus est et oculis meis nihil</p>
    <p>Fumo molestius; adeoque cum mea</p>
    <p>Uxorcula iurgatus exeo, propulit</p>
    <p>Fumusque. GNO. Quid fumus? Cum et ipse annos decem</p>
    <p>≤line=650≥ Habitaverim hanc domum nec umquam (quod sciam)</p>
    <p>Fumo molestam passus sim. GAL. Sic est. Vide.</p>
    <p>GNO. Videbo. Ubi hic fumus? MYS. Secundo ades, impudens?</p>
    <p>Feras secundo oportet. Hem tibi! GNO. Malum! GAL. Habet.</p>
    <p>MYS. Tune es? Virum putabam. Abi, quod habes, tene.</p>
    <p>≤line=655≥ GAL. Redit. Quid est? Fumosne nondum expertus es?</p>
    <p>GNO. Haud miror equidem, quo modo haec fumosa sit,</p>
    <p>Cum extra focum ligna ardeant virentia.</p>
    <p>Cuius domus tali rogo haud fumosa sit?</p>
    <p>Cuius oculi fumo pari non lippiant?</p>
    <p>≤line=660≥ GAL. Hahahe, te et experirier fumos meos</p>
    <p>Oportuit? GNO. Vicine, eamus, obsecro,</p>
    <p>Et optimo vino serenemus oculos.</p>
    <p>Maeroribus medeamur his Bromio sacro</p>
    <p>Laetisque poclis abluamus tristia.</p>
    <p>≤line=665≥ GAL. Placet. GNO. Quid age dic, mi Galene, quid
    tibi</p>
    <p>Cum illa negotii? GAL. Audies: gnatum meum,</p>
    <p>Quod clanculo quaedam domo abstulit, acribus</p>
    <p>Caedi flagellis iusseram. GNO. Merito quidem.</p>
    <p>GAL. Id uxor aegrius ferens (quia filio</p>
    <p>≤line=670≥ Indulget ultra quam sat est) me primulum ex</p>
    <p>Agro reversum obiurgat impudentius.</p>
    <p>Cum deinde totius mali ipsam dicerem</p>
    <p>Fontem atque originem, virentem insaniens</p>
    <p>Fustem meo illidit levatum vertici.</p>
    <p>≤line=675≥ GNO. Post tale tonitru imbrem sequi necesse erat.</p>
    <p>Sed sustines? GAL. Non sustinerem, Gnorime,</p>
    <p>Si mihi perinde placeat ac tranquillitas</p>
    <p>Turbatio. Primum hunc feram, non alterum.</p>
    <p>GNO. Dum animus quiescit coniugis, secreto adi</p>
    <p>≤line=680≥ Expostula acriter cum ea de singulis;</p>
    <p>Si lenitate flexeris, longe optimum.</p>
    <p>GAL. Et haec mea est sententia. GNO. Hem, cedamus hac</p>
    <p>Contraque curas hauriamus congium.</p>
    <p><hi rendition="simple:bold">CHORUS.</hi></p>
    <p>Iambico dimetro.</p>
    <p>Creata sunt solacio</p>
    <p>≤line=685≥ Baccho dicata munera,</p>
    <p>In gaudiumque danda sunt,</p>
    <p>Sumenda quoque maerentibus.</p>
    <p>Sumenda sunt maerentibus</p>
    <p>Pro temperato gaudio,</p>
    <p>≤line=690≥ Non regibus nec satrapis,</p>
    <p>Ne iusta et aequa neglegant.</p>
    <p>Si hostis greges abegerit,</p>
    <p>Si cura mentem presserit,</p>
    <p>Si uxor malis me affecerit,</p>
    <p>≤line=695≥ Vinum bibendum porrige!</p>
    <p>Dum mea Megaera in me furit,</p>
    <p>Dum blacterat, dum perstrepit,</p>
    <p>Dum illidit aulam vertici,</p>
    <p>Vinum bibendum porrige!</p>
    <p>≤line=700≥ Porrige bibendum largius</p>
    <p>Unum duosve congios,</p>
    <p>Ut mens dolore tabida</p>
    <p>Per Liberum refloreat.</p>
    <p>Dum flavet in calice merum</p>
    <p>≤line=705≥ Dumve exiluerit poculo,</p>
    <p>Cave modum ne excesseris</p>
    <p>Gulaeve nimis indulseris.</p>
    <p>Nam blandius solet ingredi,</p>
    <p>Ridentis instar pueruli,</p>
    <p>≤line=710≥ At nisi modum servaveris,</p>
    <p>More aspidis momorderit.</p>
    <p>Si biberis immoderatius,</p>
    <p>Quod gaudio creatum erat,</p>
    <p>Iram, probrum, libidinem</p>
    <p>≤line=715≥ Similesve pestes imbibes.</p>
    <p>Cui vae? Cui querela? Cui</p>
    <p>Plagae? Cui discrimina?</p>
    <p>Viro, qui Iaccho deditus</p>
    <p>Studet hauriendis poculis.</p>
    <p>≤line=720≥ Mediocritatem igitur tene,</p>
    <p>Ne plus minusve sumpseris</p>
    <p>Necessitas quam postulat.</p>
    <p>Extrema enim vitiosa sunt.</p>
  </div>
  <div type="level2" xml:id="actus-iv.-scaena-i.">
    <head>20. ACTUS IV. SCAENA I.</head>
    <p>Iambici senarii.</p>
    <p>PETRISCUS, MELOCLOPUS, ARGYROCLOPUS.</p>
    <p>Illa regressa adibo praefectos meos</p>
    <p>≤line=725≥ Plane futurus luce clara acceptior.</p>
    <p>Adeste socii, adeste amiculi. Ostium</p>
    <p>Reserate quam potestis hoc citissime.</p>
    <p>MEL. Congerro, salve. Quid agitur? Sana est cutis?</p>
    <p>PET. O, Meloclope, quot ictibus natas meas</p>
    <p>≤line=730≥ Laniaverat didascalus. Qui, amabo, dic,</p>
    <p>Utrique vestrum cum magistro convenit?</p>
    <p>MEL. Prorsus nihil. Nam venit huc violenter, ut</p>
    <p>Nos in scholam perduceret, sed lapidibus</p>
    <p>Abactus est. Misit ministros publicos,</p>
    <p>≤line=735≥ Quibus resistere non valentes saeviter</p>
    <p>Vincti sumus, tracti sumus, caesi sumus</p>
    <p>Tam immaniter, Petrisce, ut ulcerosior</p>
    <p>Nostrum utriusque sit cutis quam scabrae ovis</p>
    <p>Aut omnium, qui in compitis stipem rogant.</p>
    <p>≤line=740≥ Meis medentur clunibus Philochrysium et</p>
    <p>Socia Philargyrium. PET. Suavis unctio.</p>
    <p>MEL. Quid plura? Uterque scholis renuntiavimus.</p>
    <p>PET. Et ego renuntiavero, si cesserit</p>
    <p>Materculae ex sententia. Iam, amiculi,</p>
    <p>≤line=745≥ Videte, quis me dotibus fortunula</p>
    <p>Beaverit. Videte cinnama, saccarum</p>
    <p>Piperque plurima ARG. Per Aphroditen plurima.</p>
    <p>PET. Nondum omnia. ARG. Hui, quid subligaculo erues?</p>
    <p>Per Herculem, pecuniam! CAB. Pecuniam?</p>
    <p>≤line=750≥ ARG. Pecuniae (ita me Mercurius amet) satis.</p>
    <p>PET. Videte nunc. ARG. O Iuppiter, iam Caesare</p>
    <p>Beatiores: aureos philippeos</p>
    <p>Decem video vel undecim. Haec poterunt, putas,</p>
    <p>Poterunt domi celarier? PET. Poterunt patri.</p>
    <p>≤line=755≥ ARG. Si illi, sat est. PET. Haec trado vobis
    largiter.</p>
    <p>MEL. Et nos tibi, utram volueris amiculam</p>
    <p>Nostram, suaviter. Argyroclope, nos quidem</p>
    <p>Arguimur ignavissimi, si simile nil</p>
    <p>Patraverimus. ARG. Institue, quod factum voles.</p>
    <p>≤line=760≥ Habebis usque me paratum ad omnia. MEL. Heus,</p>
    <p>Amiculae, Petriscon introducite!</p>
    <p>Tractate comiter, fovete molliter,</p>
    <p>Amate dulciter, dum obambulabimus.</p>
  </div>
  <div type="level2" xml:id="actus-iv.-scaena-ii.">
    <head>21. ACTUS IV. SCAENA II.</head>
    <p>&lt;Trimetri.&gt;</p>
    <p>PHILOCHRYSIUM, PHILARGYRIUM, PETRISCUS.</p>
    <p>Videon’ lepusculum meum, passerculum</p>
    <p>≤line=765≥ Meum? Ades, amatorcule, ades; ecquid stas foris?</p>
    <p>PHILA. Ducamus intro. Ingredere, belle amicule,</p>
    <p>Ingredere. Quid vult erui femoralibus?</p>
    <p>PET. Primum omnium afferri iubete celeriter</p>
    <p>Tres optimi musti Falerni congios.</p>
    <p>≤line=770≥ Bellos agamus homunculos, meae animulae!</p>
    <p>En aureus philippeus. PHILO. Pulcherrimus.</p>
    <p>Puella, ades. Primum introi cum misero,</p>
    <p>Nam quispiam in vico strepit, ne forte non</p>
    <p>Velis viderier. PET. Sequor, strepitum audio.</p>
  </div>
  <div type="level2" xml:id="actus-iv.-scaena-iii.">
    <head>22. ACTUS IV. SCAENA III.</head>
    <p>&lt;Trimetri.&gt;</p>
    <p>RUSTICUS, ARGYROCLOPUS, MELOCLOPUS.</p>
    <p>≤line=775≥ Pecuniam mihi tradidit vir urbicus.</p>
    <p>Sed fraudulenti, ut plurimum, sunt urbici</p>
    <p>Et rustico imponunt, queant modo commode.</p>
    <p>Idcirco (si sapiam) priusquam abivero,</p>
    <p>Numeranda denuo est et exploranda, si</p>
    <p>≤line=780≥ Sit iusti (ut inquit) ponderis, monetaque</p>
    <p>Si publica et probata sit. Locus aptus hic.</p>
    <p>ARG. Fortuna iam favet, video pecuniam.</p>
    <p>MEL. Nihil interest inter videre et habere? Ubi?</p>
    <p>ARG. Ubi? Videsne, stupide, stupidum rusticum</p>
    <p>≤line=785≥ Nummos suos numerantem ad aedes proximas?</p>
    <p>MEL. Video, sed an tibi numeret, non sat scio.</p>
    <p>ARG. Numerat mihi et tibi, si velis. MEL. Volo edepol.</p>
    <p>Sed quo modo? ARG. Docebo te brevissime.</p>
    <p>MEL. Ausculto. ARG. Iunge te viro atque comminus</p>
    <p>≤line=790≥ Affare blanditer. Inde et inter fabulas</p>
    <p>Nummum subduce quemlibet, dein viculum</p>
    <p>Te in dexterum mox proripe. MEL. Hem. ARG. Sile parum.</p>
    <p>Sequetur ocius, sequenti reice</p>
    <p>(Si sit necesse), posteaquam sat aliis</p>
    <p>≤line=795≥ Abduxeris a nummulis. MEL. Rem intelligo.</p>
    <p>ARG. Tace. Ego interim tota citus pecunia</p>
    <p>Correpta in hunc vicum sinistrum fugero.</p>
    <p>Uterque facile plebis in frequentia</p>
    <p>Latebimus. Nunc sine mora ipsum accedito.</p>
    <p>≤line=800≥ MEL. Accedo. Faxit Mercurius, ut prospere haec</p>
    <p>Utrique cedat vafrities. Salvus sies,</p>
    <p>Probe vir; tun’ es Portengius? RUST. Non sum quidem</p>
    <p>Portengius, sed Spengius. Quid hoc rogas?</p>
    <p>MEL. Portengius Cockengiusve si fores,</p>
    <p>≤line=805≥ Per te meis mandare possem amiculis.</p>
    <p>Putasne iusti ponderis sit hic aureus?</p>
    <p>RUST. Est. ARG. Habet. RUST. Ades! Quo curris, improbe? Heus,
    redi!</p>
    <p>ARG. Persequitur in vicum relictis omnibus.</p>
    <p>Iam iam, Argyroclope, curre, iam tuae vices.</p>
    <p>≤line=810≥ O Croesi opes Midaeque gazae amplissimae!</p>
    <p>Quam multa, Fors Fortuna, mi semel aggeris,</p>
    <p>Ut integram hanc pecuniae summam simul</p>
    <p>Nactam absque furto in pileo sic colligam.</p>
    <p>Recurre iam, Argyroclope, vicum in alterum.</p>
    <p>≤line=815≥ Move tuos celeres pedes, ne videat aut</p>
    <p>Te deprehendat rusticus, cum redierit.</p>
  </div>
  <div type="level2" xml:id="actus-iv.-scaena-iv.">
    <head>23. ACTUS IV. SCAENA IV.</head>
    <p>Versus tetrametri.</p>
    <p>RUSTICUS, PHILOCHRYSIUM, PHILARGYRIUM, PETRISCUS.</p>
    <p>Egone miser, egone stultus, qui scholastico vago</p>
    <p>Credens philippum perdidi? Meliust redire ad alteros,</p>
    <p>Ne simul et illum et hos. Ut omnia evoluta conspicor!</p>
    <p>≤line=820≥ Heu me miserrimum, deest summarium peculium,</p>
    <p>Basis senectutis meae atque post labores unicum</p>
    <p>Vitae meae solacium. Quid restat, heu, mihi misero,</p>
    <p>Nisi triste mendicabulum? O cives, miserrimi senis</p>
    <p>Miserescite! PHILO. Heus mi vir, quid hoc clamoris ante hoc
    ostium?</p>
    <p>≤line=825≥ Quid accidit? RUST. Perii miser! PHILO. Quamobrem?
    RUST. Ego occidi virum</p>
    <p>Miserrimus. PHILO. Quid hoc? Virum occidisti? Erat consultior</p>
    <p>Fuga tibi quam clamor. RUST. Ego non occidi, at occidi miser,</p>
    <p>Mulier. Quia ibi desederam paulo prius pecuniam,</p>
    <p>Mei laboris pretia, numeraturus, adeunt perfidi</p>
    <p>≤line=830≥ Me nil mali tum suspicantem duo scholastici (ut
    autumo),</p>
    <p>Quorum alter (ut blande locutust) mox philippum surpuit;</p>
    <p>Quem dum fugacem persequor, venit alter ac totam rapit</p>
    <p>Vitae meae substantiam. PET. Τέχν’ ᾿Αργυρoκλόπoυ νὴ Δία.</p>
    <p>RUST. Quid ais, puer? PET. Te inquam misellum. RUST. Nil profecto
    certius.</p>
    <p>≤line=835≥ Sed quem citabas in tuo sermone peregrino, refer.</p>
    <p>Quem tu mihi ἀργυρόκλωπα? Quid ridetis? PET. Οὐ νoεῖ κλoπὴν.</p>
    <p>RUST. Quaenam Clopa est? Num vestra id actum conscientia? Quis
    hic</p>
    <p>Clopost? PHILO. Abi hinc, quadrate! Tuamne nos pecuniam
    exiges?</p>
    <p>Abi hinc, senex delire! Nos scimus tuam pecuniam?</p>
    <p>≤line=840≥ Pulsate, verberate, trudite procul his ab aedibus!</p>
    <p>PHILA. Iaces, senex delire? Abi ocius hinc vel ad corvos vel
    ad</p>
    <p>Tua sterquilinia! An tuae pecuniae nos argues</p>
    <p>Fures? Abit socors et, ut meruit, luto foede oblitus.</p>
    <p>O quanta lucra, quanta commoda opesque mox videbimus!</p>
    <p>≤line=845≥ RUST. Quid agam querarve? Quo miser me vertam opis
    modo gratia?</p>
    <p>Si ad praesidem confugero, argentum deest, quo iudicis</p>
    <p>Animum in meam sententiam flectere queam. Vadam tamen,</p>
    <p>Si fors meam sortem misertus adiuvet. Quam vera sunt,</p>
    <p>Quae dicta sunt proverbio: abit in calamitosum illusio.</p>
    <p>≤line=850≥ PHILO. Te subtrahas, Petrisce, oportet, nam pater cum
    Gnorimo</p>
    <p>Redit ebrius domum. Amiculos morabimur nos sedulo.</p>
  </div>
  <div type="level2" xml:id="actus-iv.-scaena-v.">
    <head>24. ACTUS IV. SCAENA V.</head>
    <p>Septenarii.</p>
    <p>GALENUS, GNORIMUS.</p>
    <p>Quid nunc futurum, Gnorime? An domum introgressus iterum</p>
    <p>Uxoris infelix caput verberibus obiectabo?</p>
    <p>Malim profecto viro cum fortissimo pugnare</p>
    <p>≤line=855≥ (Necesse si sit) comminus quam in mulierem rixari.</p>
    <p>GNO. Non ibis hac hora. Audies me. Vesperi cum instabit</p>
    <p>Cena et vocandi iam hospites, stabis meis pro foribus.</p>
    <p>Videbis, ultro te vocaverit. Nec alio pacto</p>
    <p>Malam mulierem rectius mollire quam contemptu</p>
    <p>≤line=860≥ Poteris. GAL. Id usque experior; obsequar tibi. GNO.
    Prudenter</p>
    <p>Facis. Docebo te quoque intus pluria. GAL. I, sequor te.</p>
    <p>Ignoro, quos utrimque risus audiam obstrepentes.</p>
    <p>Malo fugere dicteria irridentium quam verbis</p>
    <p>Revincere. ————</p>
  </div>
  <div type="level2" xml:id="actus-iv.-scaena-vi.">
    <head>25. ACTUS IV. SCAENA VI.</head>
    <p>&lt;Trimetri&gt;.</p>
    <p>MELOCLOPUS, ARGYROCLOPUS, MEGERA.</p>
    <p>———— Argyroclope, nunc argentum habes.</p>
    <p>≤line=865≥ Quid si meo modo acquiescas suasui,</p>
    <p>Quo illaec Megera, quae suos (viden’) advehit</p>
    <p>Fructus recentes, valeat implanarier?</p>
    <p>ARG. Quonam dolo, Meloclope, quave industria?</p>
    <p>MEL. Primum omnium nostra alteremus nomina.</p>
    <p>≤line=870≥ ARG. Factum puta. Tu Simplus esto, ego Duplus ero.</p>
    <p>Quid, Simple, postea? MEL. Tibi, Duple, suggeram.</p>
    <p>Licere mala primulum; deinde ubi</p>
    <p>Tibi numeraverit mihive plurima,</p>
    <p>Pro crassiore argenteo ostenso voles</p>
    <p>≤line=875≥ Tibi monetas publicas numerarier.</p>
    <p>Quas ubi dedicit, te ocissime in pedes dabis.</p>
    <p>Mox ego (sequente te Megera) amplissimas</p>
    <p>Stipabo manicas has sinusque vestium</p>
    <p>Sollerter optimis quibusque fructibus</p>
    <p>≤line=880≥ Et in angiporto te morabor proximo.</p>
    <p>ARG. Sat est. Probe teneo modum, quem suggeris.</p>
    <p>MEL. Itaque probe exsequamur. Ipsa enim suas</p>
    <p>Megera merces ordinat, blande canit,</p>
    <p>Nondum furit, nullusque praesto est arbiter</p>
    <p>≤line=885≥ Nec alius emptor. Erimus acceptissimi,</p>
    <p>Invitat ultro. MEG. Heus heus, adeste iuvenculi,</p>
    <p>Parva emite mala odora, mitia, dulcia</p>
    <p>Aliosque fructus optimos pecunia.</p>
    <p>ARG. Quin exsequamur! Insignis, en, ioachimus hic</p>
    <p>≤line=890≥ Fallet Megerae lumina cupidissima.</p>
    <p>MEG. Adeste! Quid moramini aut veremini?</p>
    <p>MEL. Videt pecuniam. Ilicet, modo commodum!</p>
    <p>ARG. Ave, Megera! MEG. Avete, vos quoque! Unde tu</p>
    <p>Me nosti? ARG. Apud Proserpinam te vidimus,</p>
    <p>≤line=895≥ Cuius videris utrique nostrum filia.</p>
    <p>MEG. Hahahae. Videre tu mihi nequissimus.</p>
    <p>Quo nomine appellabo te vel alterum?</p>
    <p>ARG. Hic Simplus, ego Duplus vocor. MEG. Rectissime.</p>
    <p>Quid, Duple, emes? Delectus est pulcherrimus:</p>
    <p>≤line=900≥ En poma, citra, Persica atque Medica;</p>
    <p>En pira volaema, cottana et nostratia.</p>
    <p>ARG. Quanti simul tibi omnia istaec veneunt?</p>
    <p>MEG. Sex omnia haec sestertiis venumdabo.</p>
    <p>ARG. Dabo quinque. Manicis his meis simul indito. MEG. Hem!</p>
    <p>≤line=905≥ Nil Simplus hic empturus est, socius tuus?</p>
    <p>ARG. Nescio equidem. Simplicior est quam aliquid emat.</p>
    <p>MEG. Nulli duplex ero, tametsi simplici.</p>
    <p>Parvi (si emat) venumdabo. Tu mercem habes,</p>
    <p>Iam solve. ARG. Solvam et pro sodali, cum mihi</p>
    <p>≤line=910≥ Sestertios pro argenteo hoc numeraveris.</p>
    <p>MEG. Ioachimus est. Videbo, num tot habuero</p>
    <p>Sestertios. Numerato tu. ARG. Hem! MEG. Iam quinque habes.</p>
    <p>ARG. Iam quinque, iam decem, cito! MEG. Hem! ARG. Iam
    quindecim,</p>
    <p>Iam quindecim. MEG. Iam bis decem, nebulo! ARG. Hahahae!</p>
    <p>≤line=915≥ MEG. Hem, quinque adhuc; reliquum meumst. ARG. Quinque
    addito,</p>
    <p>Quo commode hoc pro simplici solvam duplex.</p>
    <p>MEG. Accipe duplex hos quinque adhuc. Simplex quid hic</p>
    <p>Empturus est? MEL. Quod hic voluerit solvere.</p>
    <p>ARG. Solvam unicum sestertium. Tu delige.</p>
    <p>≤line=920≥ MEL. Minime, sed ipsa det mihi. MEG. Hem! ARG. Quis me
    vocat?</p>
    <p>MEL. Nescio. MEG. Quo abis? Heus tu, mihi ioachimum adhuc</p>
    <p>Non tradidisti, sed meas merces mihi et</p>
    <p>Sestertia triginta abstulisti subdole.</p>
    <p>MEL. Sequere, fugit! MEG. Non sic tamen me effugerit.</p>
    <p>≤line=925≥ Serva, puer, bellaria haec. Sta, fur fugax!</p>
    <p>MEL. Servabo (ut inquit) et κλoπήσω singula.</p>
    <p>O Mercuri, suffecerint bellaria</p>
    <p>Haec in dierum hebdomadas ampliter duas!</p>
    <p>Recte suis Megera rebus consulit,</p>
    <p>≤line=930≥ Curanda quod sua mala Meloclopo dedit.</p>
    <p>Iam sat probe suffarcinatus me ocius</p>
    <p>(Si sapio) in hunc recipio vicum dexterum,</p>
    <p>Quod in sinistro iam furentis maxime</p>
    <p>Strepitum Megerae exaudiam. ————</p>
  </div>
  <div type="level2" xml:id="actus-iv.-scaena-vii.">
    <head>26. ACTUS IV. SCAENA VII.</head>
    <p>&lt;Trimetri&gt;.</p>
    <p>MEGERA sola.</p>
    <p>———— Simplex puer ...</p>
    <p>≤line=935≥ Ubi Simplus est? Ubi reliqua sunt bellaria?</p>
    <p>Simplus duplex (ut suspicor) ea surpuit.</p>
    <p>O, utinam et hunc dolosum et illum stringerem,</p>
    <p>Quo unguibus eos et dentibus discerpam, ad haec</p>
    <p>Carnes cruentas devorem! Siqui mala</p>
    <p>≤line=940≥ Vel hactenus dixere de scholasticis</p>
    <p>Dicuntve nunc vel postea dicturi erunt,</p>
    <p>Ego pessima loquor per Iovem et subscribo eis.</p>
    <p>Furens relicta raeda adibo praesidem,</p>
    <p>Ut conquerar super irrogata iniuria.</p>
    <p>≤line=945≥ Hoc ganeum scholasticum gregem enutrit;</p>
    <p>Et prorsus exsecrandus est praeceptor is,</p>
    <p>Qui hos tenebricones non flagellat in dies.</p>
  </div>
  <div type="level2" xml:id="actus-iv.-scaena-viii.">
    <head>27. ACTUS IV. SCAENA VIII.</head>
    <p>&lt;Septenarii.&gt;</p>
    <p>PHILOCHRYSIUM, PHILARGYRIUM, MELOCLOPUS, ARGYROCLOPUS.</p>
    <p>Quid habet Megera? Assunt amiculi. Petrisce, caveto</p>
    <p>Ne prodeas; nondum pater patriam domum introivit.</p>
    <p>≤line=950≥ MEL. Cur nam sequenti (ut iusseram) nomisma non
    reddebas?</p>
    <p>ARG. Reicerem egone philippeum tam splendidum? Nequaquam.</p>
    <p>MEL. Si redderes, minus foret periculi. Tibi primum,</p>
    <p>Quia unde te accusaret haud haberet praesidi. Atqui</p>
    <p>Me (ut suspicor) non viderat. ARG. Me accuset obtrudatque</p>
    <p>≤line=955≥ Me praesidi. Meliust tenere quam abiicere
    philippum.</p>
    <p>Eccas amiculas. Forem observant; mora nulla ne sit</p>
    <p>Nobis revertentibus. PHILA. Adeste cito, mora in periclost.</p>
    <p>MEL. Quid nunc? Ut estis timidae, ut estis scrupulosae! Mente</p>
    <p>Amantem oportet esse libera. PHILA. Profecto oportet.</p>
    <p>≤line=960≥ Fortuna ut arrisit? Fuit secunda? MEL. Numquam
    melior;</p>
    <p>Croesi adfero ingentes opes. PHILO. Dic serio, mi amice,</p>
    <p>Num rusticum exspoliastis? MEL. Hem, quid rusticum? Pol
    nugae!</p>
    <p>Quid huius in mentem venit? PHILO. Miris modis turbavit</p>
    <p>Iam rusticus (nescio quis) hanc nostram familiam amoenam</p>
    <p>≤line=965≥ Et liberam. Duobus implanatum ait sese esse</p>
    <p>Nebulonibus. PHILA. Scholasticis. PHILO. Quem, ut par erat,
    trusumque</p>
    <p>Caesumque disturbavimus. Technas Petriscus vestras</p>
    <p>Certo autumat. ARG. Hahahe! PHILA. Quis hic risus (quod aiunt)
    plus quam</p>
    <p>Sardonicus? MEL. Mea unica Philochrysium, te dono</p>
    <p>≤line=970≥ Hoc munere aureo. ARG. Duploque te, Philargyrium,
    hocce</p>
    <p>Argenteo donabo munere. Intro iam properemus</p>
    <p>Sortemque nostram inter caliculos planius recitemus.</p>
    <p>Properemus, inquam. Utrimque namque in viculis fit strepitus.</p>
  </div>
  <div type="level2" xml:id="actus-iv.-scaena-ix.">
    <head>28. ACTUS IV. SCAENA IX.</head>
    <p>Trimetri.</p>
    <p>SYCASTA, PRAETOR, SATELLITES 3.</p>
    <p>Miranda sunt, si quae feruntur vera sunt</p>
    <p>≤line=975≥ Meloclopi atque Argyroclopi de fraudibus.</p>
    <p>Nisi tempori his praetor malis occurrerit,</p>
    <p>Paulatim in omnem proruent licentiam.</p>
    <p>Quapropter illi haec suggerenda censeo et</p>
    <p>Capienda, siqua mihi ferantur, commoda.</p>
    <p>≤line=980≥ Et commodum se praetor ipsus ingerit.</p>
    <p>SAT. Te, heros, Sycastes ultro conventum petit.</p>
    <p>PRAE. Moremur; hoc cum homine mihi est negotium.</p>
    <p>SAT. Delator in casses tuos feram inferet.</p>
    <p>SYC. Salve, domine praetor. PRAE. Sycasta, salvus es.</p>
    <p>≤line=985≥ Nihil novi? SYC. Parum. PRAE. Parum refer. SYC.
    Nihil</p>
    <p>Tibi proditum de Meloclopo et Argyroclopo?</p>
    <p>PRAE. Certi nihil. Qui sunt ii? SYC. Adulescentuli</p>
    <p>Pol omnium, quos terra habet, nequissimi,</p>
    <p>Qui fraude passim quoslibet &lt;exspoliant&gt;,</p>
    <p>≤line=990≥ Qui vina, mala, pira dolo auferunt.</p>
    <p>Modoque ferunt aes abstulisse rustico,</p>
    <p>Sed et Megerae praeter aes bellaria.</p>
    <p>PRAE. Modo? SYC. Modo, fama publica est. PRAE. Sed quo modo?</p>
    <p>SYC. Nisi sit onerosa nostra tibi prolixitas,</p>
    <p>≤line=995≥ Quod fama fert modo publica, tibi suggeram.</p>
    <p>PRAE. Prolixitatem nec locus nec tempus hoc</p>
    <p>Patitur. In auditorio dicturus es.</p>
    <p>Sed ubi latere modo putas latrunculos?</p>
    <p>SYC. In ganeo se aliquo retrudunt, suspicor.</p>
    <p>≤line=1000≥ Nam e ganeo ferunt eos didascalo</p>
    <p>Iam per ministros publicos contraditos</p>
    <p>PRAE. Hem. SYC. Vapulasse. PRAE. Quid ergo? Sunt scholastici?</p>
    <p>SYC. Fuere, sed puto iam abdicatos litteris.</p>
    <p>PRAE. Vade, experire; deinde mox domum meam</p>
    <p>≤line=1005≥ Revertere. SYC. Faciam quidem non segniter.</p>
    <p>PRAE. Vade cito. Dum ferrum calet, cudendum erit.</p>
    <p>Paulum moratus mox domum revertero.</p>
  </div>
  <div type="level2" xml:id="actus-iv.-scaena-x.">
    <head>29. ACTUS IV. SCAENA X.</head>
    <p>Septenarii.</p>
    <p>RUSTICUS, PRAETOR, SATELLITES 3.</p>
    <p>Me miserum, ut infortunia infortuniis succedunt!</p>
    <p>Hunc circiter locum miser pecuniis meis spoliabar,</p>
    <p>≤line=1010≥ Hic vapulabam et in cloacam deprimebar insons.</p>
    <p>Et hactenus quaerendo susque deque praetorem adeo</p>
    <p>Tandem fatigatus sum, ut hiscere vix queam ad loquendum.</p>
    <p>Sed eccum, adest cinctus caterva militum suorum.</p>
    <p>Adibo. Reddat hunc mihi Deus pium, mansuetum et</p>
    <p>≤line=1015≥ Tractabilem. PRAE. Quid vult sibi villanus ille?
    Adesto.</p>
    <p>SAT. Procede, ades, pagane. Quid tibi negotii? Adsis.</p>
    <p>RUST. Volo, sed pudore deferor. SAT. Minus pudendum. Accede.</p>
    <p>PRAE. Ne sternere, at causam tuam explica absque pavore.</p>
    <p>RUST. Heu, domine praetor, hoc die, hac in urbe, in hac
    platea</p>
    <p>≤line=1020≥ Pecuniam, quam pro laboribus meis immensis</p>
    <p>Paulo prius receperam, tota miser spoliatus</p>
    <p>Sum. PRAE. Quo modo? Num astu dolove? Manibus aut violentis?</p>
    <p>RUST. Si me audiat dominus meus, brevi admodum sermone</p>
    <p>Astum exposuero, neutiquam violentiam. PRAE. Proferto.</p>
    <p>≤line=1025≥ RUST. Dum nummulos meos recenseo, venit
    adulescens,</p>
    <p>Scholasticum quem suspicabar, comiterque locutus</p>
    <p>Mihi primulum rapit ilico imprudenti (ut autumo) unum</p>
    <p>Philippeum fugitque. Quem dum nitor assequi, mox</p>
    <p>Me paululum abducto venit sodalis (ut conicio,</p>
    <p>≤line=1030≥ Quamvis prius non viderim) et tollit semel mihi
    omnem,</p>
    <p>Mi domine, residuam pecuniam. PRAE. Quis ausit istuc</p>
    <p>In urbe libera? Quid hoc? RUST. Sic actum. PRAE. Eum
    describe,</p>
    <p>Quem videras. RUST. Pulcher, agilis comaque cincinnatus,</p>
    <p>Non admodum procerus, at rubente tunica indutus</p>
    <p>≤line=1035≥ Nigroque pileo caput velatus. PRAE. Hem, venabor,</p>
    <p>Si quo modo hos queam duos prehendere nebulones</p>
    <p>Et perdere. RUST. Ecquid proderis misero impios perdendo,</p>
    <p>Si non quod abstulere eidem reddier curaris.</p>
    <p>Etsi quidem, mi domine, agricola sum rudis bardusque,</p>
    <p>≤line=1040≥ Novi tamen debere te tantum iuvare oppressos,</p>
    <p>Quantum opprimentes plectere. SAT. Intulit probe mehercle.</p>
    <p>PRAE. Quid efficere queam, nisi exhibeas mihi nocentes?</p>
    <p>RUST. Scrutetur hanc dominus meus domunculam; fortassis</p>
    <p>Pecuniae meae indices furesve deprehendet.</p>
    <p>≤line=1045≥ PRAE. Quo nixus argumento id autumas? RUST. Meam dum
    sortem</p>
    <p>Flerem miser miserabilem, hac domo exeuntes ipsa</p>
    <p>Hora duae mulierculae, scholasticus quoque procax</p>
    <p>Illudere meam calamitatem opprobrioque affectum</p>
    <p>Abigere, cum nonnulla mihi de illis foret suspicio,</p>
    <p>≤line=1050≥ Et nescio quos mihi Clopos, quas mihi Clopasve
    ludens</p>
    <p>Graece puer memoraret. PRAE. Hem, secede paululum, sed</p>
    <p>Hinc longius ne abito. Abi. SAT. Per Herculem, Argyroclopus
    hic</p>
    <p>Est, alter et Meloclopus, qui similibus tibi, heros,</p>
    <p>Sceleribus accusati erant Sycasta deferente</p>
    <p>≤line=1055≥ PRAE. Apparet. Ostium crepit; videte, quis
    prospiciat.</p>
  </div>
  <div type="level2" xml:id="actus-iv.-scaena-xi.">
    <head>30. ACTUS IV. SCAENA XI.</head>
    <p>Trimetri.</p>
    <p>ARGYROCLOPUS, SATELLITES, RUSTICUS, PRAETOR.</p>
    <p>Videbo, si tutus Petrisco transitus</p>
    <p>Hinc ad parentes pateat. Hui, quid praetor hic?</p>
    <p>SAT. Hic est profecto, domine, quem iam rusticus</p>
    <p>Depinxerat. Se subtrahit. RUST. Vidistin hunc,</p>
    <p>≤line=1060≥ Qui prodiit? Profecto is est, qui sustulit</p>
    <p>Philippeum reliquique furti conscius.</p>
    <p>PRAE. Properate vos, irrumpite et producite</p>
    <p>Totam familiam. Fortiter. SAT. Parebimus.</p>
    <p>Aperite! Dissimulant. At intro rumpimus.</p>
    <p>≤line=1065≥ Prodite, vos, prodite! Praetor vos simul</p>
    <p>Vult convenire. RUST. Timeo fortioribus</p>
    <p>Aut pluribus tres non queant resistere.</p>
    <p>Clamant, fremunt, tumultuantur, obstrepunt.</p>
    <p>Res salva: plorant, deprecantur, exeunt</p>
    <p>≤line=1070≥ Manicis revincti ferreis, trepidique eos</p>
    <p>Sequuntur improbus puer cum feminis.</p>
    <p>Quid nunc futurum? Quid spei mihi reliquum?</p>
    <p>PRAE. Caedantur haec prostibula colaphis, at alios</p>
    <p>Tres in phylacam puniendos ducite.</p>
    <p>≤line=1075≥ Tu sequere. Reddetur tibi pecunia.</p>
    <p>RUST. Denuo renatus videor. Hinc actus tuos,</p>
    <p>Mores tuos heroicos, clementiam et</p>
    <p>Prudentiam laude efferam, dum vixero.</p>
    <p>PRAE. Non hoc requiro. Sequere me in praetorium.</p>
  </div>
  <div type="level2" xml:id="actus-iv.-scaena-xii.">
    <head>31. ACTUS IV. SCAENA XII.</head>
    <p>&lt;Trimetri.&gt;</p>
    <p>MEGERA, PRAETOR, SATELLITES 3.</p>
    <p>≤line=1080≥ Heus, praetor, heus! PRAE. Quid sibi Megera nunc
    volet?</p>
    <p>MEG. Horum duos experta sum nequissimos</p>
    <p>Furesque versutissimos. PRAE. Quosnam duos?</p>
    <p>MEG. Simplum Duplumque. PR. Nullus est, qui vel Duplus</p>
    <p>Vel Simplus appellatur. At, Megera, quid</p>
    <p>≤line=1085≥ Furti patrarunt? Num tibi mala aut pira</p>
    <p>Dolo involarunt? Aut quid est similis rei?</p>
    <p>MEG. Pira, poma, multa et id genus bellaria et,</p>
    <p>Quod maximum, meam ipsius pecuniam.</p>
    <p>PRAE. Etiam tuam pecuniam? MEG. Pecuniam,</p>
    <p>≤line=1090≥ Nequissimi! Suspende eos cum tertio,</p>
    <p>Quem et ipsa dudum comperi nequissimum.</p>
    <p>SAT. Latet hic dolus, nam sunt iidem et nomina</p>
    <p>Astu sua invertere, ne cito quispiam</p>
    <p>Se deprehendat noxios. PRAE. Considero.</p>
    <p>≤line=1095≥ Nos sequere cum sene rustico in praetorium,</p>
    <p>Quo latius causae modumque et ordinem</p>
    <p>Mihi explices et recipias pecuniam.</p>
    <p>MEG. Pecuniam si recipiam, furta reliqua</p>
    <p>Aequanimius toleravero, modo laqueo</p>
    <p>≤line=1100≥ Videro necatos facere longas litteras.</p>
    <p><hi rendition="simple:bold">CHORUS. Iambico dimetro.</hi></p>
    <p>Oboediendum praecipit</p>
    <p>Tum sacra tum profana lex</p>
    <p>Principibus et senatui,</p>
    <p>Qui plebi honeste praesident.</p>
    <p>≤line=1105≥ Non modo piis, clementibus</p>
    <p>Probeque praesidentibus,</p>
    <p>Sed et improbis et dyscolis</p>
    <p>Est obsequendum satrapis.</p>
    <p>Nam omnis potestas a Deo est</p>
    <p>≤line=1110≥ Quaeque a Deo ordinata sunt.</p>
    <p>Itaque potentibus obstrepens</p>
    <p>Dei resistit ordini.</p>
    <p>Hi dirigunt rempublicam</p>
    <p>Rebusque privis consulunt.</p>
    <p>≤line=1115≥ Sine his nec usquam tutus est</p>
    <p>Nec in urbe nec in agro locus.</p>
    <p>Hi pauperis viduae, orphani</p>
    <p>Inopisque causam vindicant.</p>
    <p>Hi rusticos innoxios</p>
    <p>≤line=1120≥ Servant perduntque noxios.</p>
    <p>Per hos sacris sub aedibus</p>
    <p>Ritus sacrorum permanent,</p>
    <p>Per hosque leges publicae</p>
    <p>Vigent ubique gentium.</p>
    <p>≤line=1125≥ Quid Core Dathanque perdidit,</p>
    <p>Quid Abessalom, quid Bochriden,</p>
    <p>Nisi insolens in principes</p>
    <p>Gentis suae arrogantia?</p>
    <p>Te itaque magistratum decet</p>
    <p>≤line=1130≥ Venerari honore debito,</p>
    <p>Quod Caesari ipse praestitit</p>
    <p>Christus suisque tradidit,</p>
    <p>Ne, dum Iovi recalcitres,</p>
    <p>Iaculato ab axe caelico</p>
    <p>≤line=1135≥ Cum immanibus Gigantibus</p>
    <p>Pereas trisulco fulmine.</p>
  </div>
  <div type="level2" xml:id="actus-v.-scaena-i.">
    <head>33. ACTUS V. SCAENA I.</head>
    <p>Iambici trimetri.</p>
    <p>GNORIMUS, GALENUS, LITURGUS.</p>
    <p>Putavimus pro foribus his bacchantium</p>
    <p>Pugnas fuisse; iam nihil tumultuum.</p>
    <p>Prodi foras, Galene, nugemur foris.</p>
    <p>≤line=1140≥ GAL. Perterruit profecto me quoque strepitus.</p>
    <p>Sed iam quid uxor incipit? Mandata dat</p>
    <p>Liturgo ab ostio. GNO. Ut quidem ante dixeram,</p>
    <p>Te revocat ultro non ferens absentiam.</p>
    <p>LIT. Me iussit era quaesitum abire erum meum et</p>
    <p>≤line=1145≥ Gnatum suum, quos ubi modo inveniam, haud scio.</p>
    <p>At erus ad aedes Gnorimi iucundus est.</p>
    <p>GNO. Num te petit? Quid dixeram? GAL. Men’ vis, puer?</p>
    <p>LIT. Te rogat era, ut quam ocissime venias domum,</p>
    <p>Quod hospites vocandi et alia in aedibus</p>
    <p>≤line=1150≥ Prius ordinanda sint quam cenites,</p>
    <p>Rogatque serio honore pro domestico</p>
    <p>Iniuriae sis immemor. GNO. Quin me rogat?</p>
    <p>LIT. Quid te roget? GAL. Ut iniuriae sit immemor.</p>
    <p>LIT. Cuius? GAL. Hahahae! LIT. Non capio. GNO. Abi, venturus
    est.</p>
    <p>≤line=1155≥ Res mitiganda est vesperi. GAL. Dic me adfore</p>
    <p>Post horulam. GNO. Nonne id tibi praedixeram?</p>
    <p>Obsequere nunc, vehementius cras argue.</p>
    <p>GAL. Stat acquiescere. Heus, adesto vesperi.</p>
    <p>GNO. Adero. Bene est: venit uxor obvia mitior.</p>
  </div>
  <div type="level2" xml:id="actus-v.-scaena-ii.">
    <head>34. ACTUS V. SCAENA II.</head>
    <p>&lt;Iambici trimetri.&gt;</p>
    <p>MYSANDRA, GALENUS.</p>
    <p>≤line=1160≥ Vereor virum affectum mea esse iniuria,</p>
    <p>Quod et absque iusta causa eum ceciderim.</p>
    <p>Nam traditis meis Petrisco clavibus</p>
    <p>Periere cinnama, piper et omne saccarum.</p>
    <p>Verum omnia haec celanda prorsus sunt ei,</p>
    <p>≤line=1165≥ Ne habeat, quibus firmet etiam partes suas.</p>
    <p>Adest: benignius alloquar. Morata sum</p>
    <p>Te, mi vir, hactenus tua indigens ope,</p>
    <p>Prudentia atque industria. Veni igitur, ut</p>
    <p>Et singla disponamus ad convivium</p>
    <p>≤line=1170≥ Et aureos tribuas duos, quibus piper</p>
    <p>Et zingiber cum saccaro mihi comparem.</p>
    <p>GAL. Hui, rursus aureos duos? Aromata</p>
    <p>Nondum priora absumpta credidi. Quid est,</p>
    <p>Quod ipsa eam pecuniam non ceperis?</p>
    <p>≤line=1175≥ MYS. Id hactenus tentare nolui, ut ipse scis,</p>
    <p>Ne oriatur inter nos aliqua suspectio.</p>
    <p>GAL. Sequere intro, ut accipias emasque tempori.</p>
    <p>MYS. Praei, sequar. Pro filio sollicita sum,</p>
    <p>Ne forte bacchanalia pariant ei (ut</p>
    <p>≤line=1180≥ Usu venit) aliquid mali aut periculi.</p>
    <p>Eccum, redit Liturgus, at sine filio.</p>
    <p>Id, quod facit multo magis iam me anxiam.</p>
    <p>GAL. Uxor! MYS. Quid occipit? GAL. Uxor! MYS. Hem, quid
    clamitas?</p>
  </div>
  <div type="level2" xml:id="actus-v.-scaena-iii.">
    <head>35. ACTUS V. SCAENA III.</head>
    <p>&lt;Iambici trimetri&gt;.</p>
    <p>LITURGUS, MYSANDRA, GALENUS, LORARII.</p>
    <p>Per cuncta compita, fora, sphaeristeria</p>
    <p>≤line=1185≥ Tandem in scholam regressus illum quaerito</p>
    <p>Petriscon et frustra fatigatum manent</p>
    <p>Me forte verbera, quod domum non duxerim.</p>
    <p>Aiunt sodales accitos iam praesidi. Hui,</p>
    <p>Quid turbae in aedibus? Quid audio miser?</p>
    <p>≤line=1190≥ Quae furta mihi tandem imputant innoxio?</p>
    <p>MYS. Adest, cui tua credidisti omnia; adeo,</p>
    <p>Ut propter hunc neque parceres gnato tuo.</p>
    <p>Huic (freta nempe tua fide) claves meas</p>
    <p>Iam credidi. Hic furti reust. Hic in aedibus</p>
    <p>≤line=1195≥ Solus moratus est. GAL. Ades, trifurcifer,</p>
    <p>Cui tanta credidi. Tot aureos mihi</p>
    <p>Semel auferas? LIT. Quot aureos? MYS. Numerum rogas,</p>
    <p>Nequissime? LIT. Ecquos aureos? Ego innocens.</p>
    <p>GAL. Tu plus minus mihi viginti es aureos</p>
    <p>≤line=1200≥ Furatus. LIT. Id, ere, sobrius non dixeris.</p>
    <p>GAL. Tibi ebrius, nefande, videor? Reddito</p>
    <p>Celeriter id, quod eruisti scrinio.</p>
    <p>LIT. Iuro Iovem optimum, supremum, maximum</p>
    <p>Nil me tui attigisse furti gratia.</p>
    <p>≤line=1205≥ MYS. Respice, marite. Commodum en lorarios;</p>
    <p>Adducier iubeto vinctum praesidi, ut</p>
    <p>Examinatum praetor in cruce puniat.</p>
    <p>LIT. Me praesidi? Me praetor in cruce puniat?</p>
    <p>MYS. Te praesidi. LIT. Quid commerentem? GAL. Adeste vos,</p>
    <p>≤line=1210≥ Propter rei domesticae furta et alia</p>
    <p>Crimina scelestum hunc rapite. LOR. Quonam ducimus?</p>
    <p>GAL. Ad praesidem, quo praetor ipsum examinet</p>
    <p>Tantisper in suo eculeo, dum dixerit,</p>
    <p>Quantum abstulit, quo gessit et quam crebriter</p>
    <p>≤line=1215≥ Patravit. LIT. Heu, me innoxium? GAL. Hunc in
    noxium</p>
    <p>Inicite vos manus. LOR. Renitaris licet,</p>
    <p>Nobiscum adibis praesidem. GAL. Sublimem eum</p>
    <p>Rapite. Quid estis frigidi? LOR. Nos frigidi?</p>
    <p>Quid nunc videmur? GAL. Acriores. Tollite.</p>
    <p>≤line=1220≥ Ego vos sequar. LIT. Vestram fidem, cives boni,</p>
    <p>Vestram fidem, succurrite! Haec fero innocens.</p>
    <p>GAL. A Gnorimo crepit ostium; morabor hunc.</p>
    <p>Tu vade, coniunx: redime, quod necesse erit.</p>
  </div>
  <div type="level2" xml:id="actus-v.-scaena-iv.">
    <head>36. ACTUS V. SCAENA IV.</head>
    <p>&lt;Trimetri&gt;.</p>
    <p>GNORIMUS, GALENUS, RUSTICUS.</p>
    <p>Ut habent negotia, mi Galene? GAL. Pessime.</p>
    <p>≤line=1225≥ GNO. Agiturne res uxoria tibi denuo?</p>
    <p>GAL. O Gnorime, omne peculium mihi famulus,</p>
    <p>Quem credidi prorsus fidelem, dissipat.</p>
    <p>Iam praeter alia nescio et quot aureos</p>
    <p>Furto abstulit. GNO. Quid ais mihi? GAL. Furto abstulit.</p>
    <p>≤line=1230≥ GNO. Liturgus? GAL. Ipsus. GNO. Neutiquam
    speraveram.</p>
    <p>GAT. Videor mihi omnium facile miserrimus:</p>
    <p>Uxor procax, gnatus rapax, furax puer.</p>
    <p>Venit fere ad restim negotium meum.</p>
    <p>GNO. Quid ipse? GAL. Constanter negat; quare accitis</p>
    <p>≤line=1235≥ Lorariis adactus est ad praesidem.</p>
    <p>GNO. Is iustus est: usque ad quadrantem extorserit</p>
    <p>Reddetque, fidito. Quid hic senex ovans</p>
    <p>Recenset? Heus senex, quid agitur in foro?</p>
    <p>RUST. Furtum, dolus, periurium. GNO. Istaec vetera sunt.</p>
    <p>≤line=1240≥ RUST. Expertus ipse sum novissima. GNO. Hem,
    senex,</p>
    <p>Quid expertus es? RUST. Pecuniam mihi dolo</p>
    <p>Duo abstulere perfidi scholastici.</p>
    <p>Verumtamen cum tertio, qui quoque suis</p>
    <p>Parentibus aliquot aureos subtraxerat,</p>
    <p>≤line=1245≥ Vincti simul servantur (ut puto) crucibus.</p>
    <p>Valeant. Meam mihi reddidit pecuniam</p>
    <p>Aequissimus iudex. GAL. Quis istic tertius?</p>
    <p>RUST. Novi Meloclopum er Argyroclopum, tertium</p>
    <p>Puerum quidem non noveram. GAL. Liturgus est.</p>
    <p>≤line=1250≥ RUST. Hic servus est adductus ultimo innocens.</p>
    <p>GAL. Tun’ innocentem dixeris? RUST. Ego dixero,</p>
    <p>Quia captus ante parvulus furti reust.</p>
    <p>GNO. Vale, senex. GAL. O Gnorime, o quantum vir hic</p>
    <p>Amaritudinis incutit mihi scrupulum.</p>
    <p>≤line=1255≥ Hic filiust. GNO. Vereor ego ipse plurimum.</p>
    <p>GAL. Is ipsus est: indicia multa congruunt.</p>
    <p>Perii miser! Quin ense coniugem meam</p>
    <p>Sexcenties non interemi, quae fuit</p>
    <p>Una auctor huius tragoediae? Hei mihi!</p>
    <p>≤line=1260≥ GNO. Animaequior sis, mi Galene; forsitan</p>
    <p>Periculum non tantum erit, quantum imminet.</p>
    <p>Accurrit uxor; cave mali quicquam inferas.</p>
    <p>Cave graves grave gravioribus malis.</p>
  </div>
  <div type="level2" xml:id="actus-v.-scaena-v.">
    <head>37. ACTUS V. SCAENA V.</head>
    <p>&lt;Trimetri&gt;.</p>
    <p>MYSANDRA, GALENUS, GNORIMUS, NUNTIUS.</p>
    <p>Heu nos miserrimos! Galene, filius</p>
    <p>≤line=1265≥ Vinctus teneri dicitur cruci quoque</p>
    <p>Adiudicandus. GAL. Impiissima mulier</p>
    <p>Stultissimaque, nuncne innocens est filius?</p>
    <p>Vides modo, quid agit indulgentia? MYS. Heu,</p>
    <p>Sero sapio, mi vir, sero sapio nimis!</p>
    <p>≤line=1270≥ GNO. Stet iurgium. Videte, si redimi queat.</p>
    <p>GAL. Quid consilii, vicine? GNO. Sollicita cito,</p>
    <p>Si quos habes notos amicos praesidi,</p>
    <p>Ut, antequam pronuntietur, obvient.</p>
    <p>MYS. Accedit huc (quis nescio) celeri gradu.</p>
    <p>≤line=1275≥ Moremur hunc. NUNT. Aiunt Galenum in hoc loco</p>
    <p>Morarier, cui traderem has epistolas.</p>
    <p>GAL. Heus, bone adulescens, ego Galenus. Quid agitur?</p>
    <p>NUNT. Has litteras geminas Petriscus filius</p>
    <p>Tuus unicus mittit. Vide celerrime,</p>
    <p>≤line=1280≥ Quid continent. GAL. Aperito eas, o Gnorime,</p>
    <p>Ut perlegas. GNO. Ne fle! Priores has tibi</p>
    <p>Scripsit. Didascalo dabuntur alterae.</p>
    <p>Audito nunc: ’In mortis horrendae ultimo</p>
    <p>Positus, pater, discrimine oro et obsecro</p>
    <p>≤line=1285≥ Clementiam tuam, ut adiuves me et eruas,</p>
    <p>Si quo modo fieri queat. Cum cernerem</p>
    <p>Matris meae nimiam per indulgentiam</p>
    <p>Vitia fore impunita, per licentiam,</p>
    <p>Quicquid libebat, id licere credidi.</p>
    <p>≤line=1290≥ Quicquid domi surripere quiveram dolo,</p>
    <p>Ad improbos meos sodales, cum quibus</p>
    <p>Et ipse sum in furto prehensus, transtuli.</p>
    <p>Ego, mi pater, tuam pecuniam abstuli.</p>
    <p>Culpam in Liturgum transferendam callidus</p>
    <p>≤line=1295≥ Putaveram; verum Deus, pius arbiter,</p>
    <p>Quo innoxium servet, prehendit noxium.</p>
    <p>Nunc itaque, clementissime pater, obsecro,</p>
    <p>Ut alteras has litteras sine remora</p>
    <p>Supplex meo tradas didascalo, quia</p>
    <p>≤line=1300≥ Nisi ille servet de meo iugulo actum erit.</p>
    <p>Vale.’ Igitur accelerato opust. Aditedum.</p>
    <p>GAL. Eamus itaque, ut tradita hac epistola ad</p>
    <p>Clementiam flectere queamus supplices.</p>
  </div>
  <div type="level2" xml:id="actus-v.-scaena-vi.">
    <head>38. ACTUS V. SCAENA VI.</head>
    <p>&lt;Trimetri&gt;.</p>
    <p>MYSANDRA, GALENUS, DIDASCALUS, PUER.</p>
    <p>Quisnam deus dabit hunc virum mihi propitium,</p>
    <p>≤line=1305≥ Quem tam improbe insectata sum conviciis?</p>
    <p>GAL. Vir obviust: tu prorue et supplex roga</p>
    <p>Crimen remitti, quod in eum commiseras.</p>
    <p>DID. Salvete vos. Quid tristior solito tuus,</p>
    <p>Galene, vultus est? Quid uxor lacrimat?</p>
    <p>≤line=1310≥ GAL. Supplex rogat sibi remitti crimina,</p>
    <p>Quae in te procaciter nimis commisit. DID. Hei,</p>
    <p>Surgat, facile remisero etiam pluria.</p>
    <p>MYS. Mei misereat te, magister optime,</p>
    <p>Quae oculus meos ad te levare indigna sum.</p>
    <p>≤line=1315≥ Sine te tamen mulier ero perditissima.</p>
    <p>DID. Ades, bono sis animo; ades, parce lacrimis.</p>
    <p>Quid habes? GAL. Lege, o praeceptor, hasce litteras.</p>
    <p>DID. Graecasne? Cuiusnam? GAL. Mei, heu ... DID. Quid
    lacrimas?</p>
    <p>GAL. Gnati. DID. Petrisci? GAL. Perditi. DID. Hem, lege hanc,
    puer.</p>
    <p>≤line=1320≥ PUER. Καλῷ διδασκάλῳ Πετρίσκoς εὐπραγεῖν.</p>
    <p>Διδάσκαλ’, ἕνεκά μoυ δόλων ἀνάξιoς</p>
    <p>Θαῤῥῶv ὅμως σῇ χρηστότητι ἐμφύτῳ</p>
    <p>῾Iκετήριός σoυ δέoμ’ ὑπὲρ ζωῆς ἐμoῦ,</p>
    <p>῾Ως χρησάμενoς ἐξoυσίας σχoλαστικῆς</p>
    <p>≤line=1325≥ ῾Ρύσῃ με ταχὺ παρόντoς ἀπὸ τoῦ κινδύνoυ</p>
    <p>Σταυρώσεως, ᾧ δι’ ἐμὰ κλέμματ’ ἐνέπεσov·</p>
    <p>῞Οτι oὐκ ἐάν σώσῃς με σὺ, ὅσoν oὐδέπω</p>
    <p>Περὶ μoυ πέπρακται τῆς δέρης καὶ τoῦ βίoυ.</p>
    <p>῎Αρ’ ἐλθὲ, λιπαρῶ, ταχύτερoν ῥάβδῷ τέ με</p>
    <p>≤line=1330≥ ῎Εξαιρε πρίν μ’ ἀπoλέσθαι αἰσχίστῳ μόρῳ.</p>
    <p>῎Εῤῥωσ’, ἐπιστάτα πρευμενέστερε. DID. Δός. PUER. Λαβέ.</p>
    <p>DID. Miseret profecto me utriusque et filii.</p>
    <p>Verum quid hic auctoritas nostra valeat</p>
    <p>Contrave iura quid mea ferula praesidis?</p>
    <p>≤line=1335≥ Id est, Mysandra, mane quod tibi dixeram.</p>
    <p>MYS. Nil praeter iram et contumeliam (palam</p>
    <p>Loquor) ego merui. Flectere misericordia.</p>
    <p>DID. Quid Graeca quam Latina scribere maluit?</p>
    <p>GAL. Quo te (reor) mage flectat eruditio. Heu!</p>
    <p>≤line=1340≥ PUER. Moveant, magister, te tam amarae lacrimae
    et</p>
    <p>Gemitus parentum. Moveat eruditio.</p>
    <p>Moveat quoque puerilis aegra infirmitas.</p>
    <p>Se corriget puer tuasque perpetim</p>
    <p>Miserationes praedicabit plurimas.</p>
    <p>≤line=1345≥ DID. Audi, Galene. Vester (ita Deus me amet)</p>
    <p>Et sum et futurus sum. Quid autem per meam</p>
    <p>Queam obtinere auctoritatem, nescio.</p>
    <p>Eamus, antequam antevertat nos gravis,</p>
    <p>Severa et irrevocabilis sententia</p>
    <p>≤line=1350≥ Iudicis. Ades, puer, ocius gere virgulam. PUER.
    Hem!</p>
    <p>GAL. Praetoris optimi Ioves animos parent</p>
    <p>Ac mitigent, quo facilius nos audiat.</p>
  </div>
  <div type="level2" xml:id="actus-v.-scaena-vii.">
    <head>39. ACTUS V. SCAENA VII.</head>
    <p>&lt;Trimetri&gt;.</p>
    <p>IUDEX, SATELLITES, FURES, DIDASCALUS, PARENTES.</p>
    <p>Nunc hora serior diesque occiduus est.</p>
    <p>Producite impios, ut extremam suis</p>
    <p>≤line=1355≥ Pro sceleribus sumant palam sententiam.</p>
    <p>SAT. Parebimus. DID. Iudex tribunal occupat.</p>
    <p>MYS. Heu! DID. Prodeunt rei. Accidetis supplices</p>
    <p>Praetoris genibus. Heus, ut est Mysandra? Ne</p>
    <p>Time! Galene, tene labantem coniugem</p>
    <p>≤line=1360≥ Res salvae erunt. IUD. Consistite. MEL. Heu
    miserrimos</p>
    <p>Fures! ARG. Itane nos separas, amara mors?</p>
    <p>PET. O quis Deus poli solive mihi puero</p>
    <p>Miserabitur? Num mihi pater, num mater est?</p>
    <p>Maledicta furta, quae me in haec necis trahunt</p>
    <p>≤line=1365≥ Discrimina. O, parvi greges scholastici,</p>
    <p>Parete praeceptoribus vestris! Cavete</p>
    <p>Ab his quoque impurissimis sodalibus!</p>
    <p>Hi in crimina, hi in vincla, hi in necem induxere me.</p>
    <p>IUD. ῞Αλις λόγων. Quis hic irruit temerarius?</p>
    <p>≤line=1370≥ DID. Iudex tremende, tibi tribunalique huic</p>
    <p>Felicitatem et aequitatem usque imprecor.</p>
    <p>Verum hunc puellum tum parentum lacrimis,</p>
    <p>Tum aetate tenera, tum scholastico meo</p>
    <p>Pro vetere privilegio, primum rogo,</p>
    <p>≤line=1375≥ Dein impero, mihi corrigendum creduas.</p>
    <p>Discipulus est meus, meae quoque ferulae,</p>
    <p>Nondum tuis, praetor, subactus legibus.</p>
    <p>IUD. Tun’ es scholae nostrae didascalus? DID. Ego sum.</p>
    <p>IUD. Partem alteram aequitatis esse te arbitrans</p>
    <p>≤line=1380≥ Iuri meo iam cessero. Verum amodo</p>
    <p>Cave, puer, manibus meis prehendier.</p>
    <p>His iudicatis dabo parentibus suum</p>
    <p>Mancipium et aurum residuum, quod abstuli.</p>
    <p>DID. Ago gratias tibi, praetor, (ut queo) maximas,</p>
    <p>≤line=1385≥ Nostraque si uti opera velis, rursum impera.</p>
    <p>IUD. Quin hos quoque eximis? Anne et hi duo tui?</p>
    <p>DID. Non sunt. Fuere aliquando, sed rei vale</p>
    <p>Dixere litterariae et ferulae meae</p>
    <p>Uterque subduxere iam manum suam.</p>
    <p>≤line=1390≥ Veni, puer! Iudex, tuam rem perfice.</p>
    <p>PET. Venerande praeceptor, quid umquam pro his tibi</p>
    <p>Digne rependero? DID. Tace; poteris quidem,</p>
    <p>Sed moribus correctioribus. Veni,</p>
    <p>Ut corrigaris more pro scholastico.</p>
    <p>≤line=1395≥ Nummis receptis nos, parentes, sequimini.</p>
    <p>GAL. Sequimur, magister. Pereat haec pecunia!</p>
    <p>DID. Recipite. Iudici referte gratiam.</p>
  </div>
  <div type="level2" xml:id="actus-v.-scaena-viii.">
    <head>40. ACTUS V. SCAENA VIII.</head>
    <p>&lt;Trimetri&gt;.</p>
    <p>IUDEX, FURES, SATELLITES, PARENTES, LORARII.</p>
    <p>Turbavit hoc nobis tribunal paululum</p>
    <p>Didascalus. Nunc propius adducantur huc</p>
    <p>≤line=1400≥ Iuvenes nefarii. FUR. Heu, salus nulla reliqua
    est.</p>
    <p>SAT. Utrumque, iudex, noxium vides IUD. Bene est.</p>
    <p>SAT. Adeste cuncti, state, tacite advertite:</p>
    <p>Pronuntianda novissima est sententia.</p>
    <p>IUD. Quo civitas sit nostra pestilentibus</p>
    <p>≤line=1405≥ Et improbis semper viris liberrima,</p>
    <p>Hos deprehensos in scelestis actibus,</p>
    <p>Furto, dolo, rapina et id genus aliis,</p>
    <p>Et morte dignos iudicamus et, antequam</p>
    <p>Sol occidat, laqueo necandos in cruce</p>
    <p>≤line=1410≥ Pronuntiamus. Tuba sonet. Persequimini,</p>
    <p>Educite! SAT. Exsequemur. FUR. Heu, clangor tubae!</p>
    <p>IUD. Lorarii, Liturgon absolutum ero</p>
    <p>Reducite et gnato aureos quos abstuli</p>
    <p>Parentibus restituite. LOR. Hem, parebimus.</p>
    <p>≤line=1415≥ PAR. Te semper, optime praetor, et laudes tuas</p>
    <p>Nos praedicabimus dieque crastini</p>
    <p>Grati erimus hac super tua clementia.</p>
    <p>IUD. Iam iam sat est gratatum; abite ad liberos.</p>
    <p>SAT. Hic verna et hic est residuum pecuniae.</p>
    <p>≤line=1420≥ PAR. Ades, Liturge. Affecimus te iniuria,</p>
    <p>Verum bonis potioribus pensabimus.</p>
  </div>
  <div type="level2" xml:id="actus-v.-scaena-ix.">
    <head>41. ACTUS V. SCAENA IX.</head>
    <p>&lt;Trimetri&gt;.</p>
    <p>DIDASCALUS, PETRISCUS, PARENTES, LITURGUS, GNORIMUS.</p>
    <p>DID. Correctus es, Petrisce, multo mitius</p>
    <p>Quam si cruci suffixus esses debitae.</p>
    <p>Nunc itaque mores atque studia corrige.</p>
    <p>≤line=1425≥ PET. Correxero, praeceptor, atque gratiam</p>
    <p>Olim tibi (si modo parentes neglegant)</p>
    <p>Rependero. DID. Mox procidens parentibus</p>
    <p>Veniam roga. Dein pro Liturgo interveni,</p>
    <p>Ut liceat esse libero, qui pro tuis</p>
    <p>≤line=1430≥ Facinoribus coniectus est in vincula.</p>
    <p>Adsunt parentes. MYS. O Petrisce, quis malis</p>
    <p>Adegeras te, me et patrem tuum optimum.</p>
    <p>PET. Ignoscite hanc mihi parentes noxiam.</p>
    <p>Non amodo commisero. PAR. Hanc ignoscimus.</p>
    <p>≤line=1435≥ DID. Bene facitis. PET. Adhuc est, pater, quod te
    rogem.</p>
    <p>Ob mea facinora pessime Liturgus hic</p>
    <p>Affectus est. Rogo, liceat esse libero.</p>
    <p>DID. Profecto meritus est. GAL. Liturge, te manu</p>
    <p>Mitto. LIT. Habeo gratiam. GAL. Optime nunc omnibus</p>
    <p>≤line=1440≥ Praeterque spem cedentibus reliquum diem</p>
    <p>In requie agamus atque honesto gaudio.</p>
    <p>Tu primus adsis auctor huius gaudii,</p>
    <p>Didascale. DID. Adero. GAL. Adsit inde Gnorimus.</p>
    <p>Vocetur huc. LIT. Heus, Gnorime. GNO. Hem, recta omnia?</p>
    <p>≤line=1445≥ Hoc est quod opto maxime. GAL. Felicius</p>
    <p>Mihi cessit ac speraveram. Iam nostro ades</p>
    <p>Convivio. GNO. Licet. GAL. Praei uxor. Sequimini.</p>
    <p>Vobis nihil profecto spectatoribus</p>
    <p>Hic coximus. Quapropter iis, quae vos domi</p>
    <p>≤line=1450≥ Parastis, hinc recedite ut vescamini.</p>
  </div>
  <div type="level2" xml:id="actus-v.-scaena-ultima.">
    <head>42. ACTUS V. SCAENA ULTIMA.</head>
    <p></p>
  </div>
  <div type="level2" xml:id="epilogus-per-gregem.">
    <head>43. EPILOGUS per GREGEM.</head>
    <p>Spectator, asta paulum adhuc spectaculo,</p>
    <p>Ut audias quid in tuam rem effabimur.</p>
    <p>Discat pater per hanc modo actam fabulam,</p>
    <p>Ut liberos suos rebelles corrigat,</p>
    <p>≤line=1455≥ Discatque mater ne per indulgentiam</p>
    <p>Se inhonestet et corrumpat ipsum filium.</p>
    <p>Vos quoque, scholastici greges, intendite</p>
    <p>Vestris et auscultate praeceptoribus,</p>
    <p>Ne post rebellionem et alia pluria</p>
    <p>≤line=1460≥ Flagitia tandem crucibus annectamini.</p>
    <p>Vestrum proinde quisquis oblectatus est,</p>
    <p>Musis faveto gregique nostro plaudito.</p>
  </div>
</div>
<div type="level1" xml:id="back">
  <head>Back</head>
  <p>F I N I S.</p>
</div>
</body>
</text>
</TEI>
