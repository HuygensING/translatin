<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
<teiHeader>
  <fileDesc>
    <titleStmt>
      <title></title>
    </titleStmt>
    <publicationStmt>
    </publicationStmt>
    <sourceDesc>
      <p>Produced by pandoc.</p>
    </sourceDesc>
  </fileDesc>
</teiHeader>
<text>
<body>
<div type="level1" xml:id="front">
  <head>Front</head>
  <p>/</p>
  <p>THEODORICVS TRAGOEDIA.</p>
  <p>ARGVMENTVM</p>
  <p>Ex Procopio, Martiano, S. Gregorio.</p>
  <p>AMpla hîc Tragoediae facies: Extinguuntur à Theodorico Rege duo
  clarissima Romani orbis lumina,</p>
  <p>Boetius &amp; Symmachus, quorum ille Philosophus optimus, Theologus
  disertissimus, Senator integerrimus: Hic, vt ab ipso Boetio dicitur,
  Pretiosißimum mundi decus: &amp; à Prisciano, Omni naturae munere
  praestans, omni virtutis luce fulgens. Ambo, vt ait Procopius de Bello
  Gothico lib. 4. Consulatus dignitate perfuncti, Philosophiae supra
  caeteros &amp; aequitati studuerunt, multisque tam ciuium quàm
  exterorum inopię succurrendo saluti fuêre. Postquàm verò ad ingentem
  gloriam euasêre, deterrimos quosque in sui inuidiam concitarunt. Nam à
  delatoribus Theodoricus Rex persuasus perinde ac res nouantes occidit,
  eorumque bona publicauit. Genus mortis securi illatum: Nam &amp;
  Boetio cùm regius spiculator lethale vulnus intulisset, vtraque manu
  diuulsum caput sustinuit: Interrogatusque à quonam se percussum
  existimaret? ab Impijs fertur respondisse. Hoc Ticini incolae teste
  Iulio Martiano à maioribus traditum constanter asseuerarunt. Sed tamen
  R. Pater Iacobus Sirmondus vir consumatae literaturae, vetus
  manuscriptum nobis indicauit, vbi aliter mors Boëtij narratur his
  verbis: Accepta corda in fronte diutißimè tortus, ita vt oculi eius
  creparent, sic sub tormenta ad vltimum cum fuste occiditur. Sit sua
  M.S. fides: placuit tamen communi παραδόσει insistere. Paucis post
  dieb. coenati Theodorico cum mirae magnitudinis piscis caput illatum
  esset inter fercula, Symmachi recens interfecti caput arbitratus,
  vehementer terretur, &amp; rigentibus. praeter modum artubus defertur
  in lectulum, vbi grauibus conscientiae stimulis exulceratus, animam
  exhausit. Vide Procop. lib. 4. de Bello Gothico. Quod verò attinet ad
  animę iudicium, non est Tragoediae commentum, sed narratio D. Gregorij
  Dialog. lib. 4. c. 30. quam Iulianus Romanae Ecclesiae secundus
  Defensor accepit à soceri sui patre, qui id ipsum audiuerat ex
  solitario mirae sanctitatis in insula Lipare tum degente. Hic eodem
  tempore, quo Theodoricus spiritum efflauit, eius obitum adnauigantibus
  nautis significauit, addiditque inter Ioannem Papam &amp; Symmachum
  Patricium iudicatum, vinctisque manibus deductum in Liparaeam Vulcani
  ollam, quae describitur apud Cassiodorum lib. 3. epist. 48. Vide
  Baron. tom. 7.</p>
  <p>Oeconomia Tragoediae.</p>
  <p>ACTVS PRIMVS.</p>
  <p>THEODORICVS Imperator Ioannem summum Pontificem diuturno carceris
  squallore confectum occiderat in vinculis: Cuius facinoris immanitate
  commota Nemesis, ad tribunal Iustitia Diuina grauiter conqueritur.
  Haec breui erupturam in scelestum Parricidam diuinitus vltionem
  pollicetur, postquam Boetium &amp; Symmachum, quos habebat in
  custodia, de medio sustulerit. Theodoricus interim non secus ac
  infelix victima ad pompam sui funeris ornatur, bella, &amp; triumphos
  Orientis cum principibus cogitat, atque inter luxuriantis aulae
  delicius, &amp; magnifica ludorum fercula delectatur.</p>
  <p>ACTVS SECVNDVS.</p>
  <p>CYPRIANVS, &amp; Basilius prima nobilitatis aulici Boetio &amp;
  Symmacho perinfensi, adulterinas literas comminiscuntur, quibus reos
  perduellionis insimulent. Regem, cuius animum aliunde iam exulceratum
  facile quaeuis suspicio perstringebat, his artibus occupant. Nec mora,
  hic furore, &amp; amentia praeceps reos accersit, &amp; cum eis
  expostulate, sed cùm graui constantique apologia vterentur,
  remittuntur in carcerem, vbi ab Elpide, &amp; filijs perhumaniter
  inuisuntur, quos suo casu moestos grauissimè consolantur.</p>
  <p>ACTVS TERTIVS.</p>
  <p>MALASVNTHA Augusta cum Athalarico filio de Boetij. &amp; Symmachi
  salute vehementer sollicita, Elpidem Boeti coniugem cum liberis ad se
  adeuntem summa beneuolentia excipit, &amp; ad Imperatorem, quem
  conuenire studebat, praemunit viam: Hic Elpis cum filijs Manlio, &amp;
  Seuerino miserabili oratione pro patris, &amp; mariti vita Theodoricum
  deprecatur. Rex addito ad furorem dolo, reos se liberaturum promittit,
  si modo filios obsides accipiat: At illis magna alacritate concessis,
  Boetium &amp; Symmachum quamprimùm securi percuti rubet, qui hanc
  vltimam vitae scenam honestissimo exitu coronant.</p>
  <p>ACTVS QVARTVS.</p>
  <p>THEODORICVS recenti adhuc innocentum cruore respersus conuiuium
  celebrat. In quo cùm piscis caput eximia imprimis magnitudinis ferculo
  esset illatum, hic Symmachi demortui caput arbitratus, ardentibus
  Furiarum taedis exagitatur, &amp; post varias cum Lemuribus pugnas
  defertur in lectulum, vbi frustrà medicorum desudante industria,
  vmbrarum terriculamentis circumuentus, nec non à bono Genio derelictus
  inter furoris &amp; dolorum faces infelicem spiritum egerit.</p>
  <p>ACTVS QVINTVS.</p>
  <p>THEODORICO mortuo coeperat pompa funebris instaurari, cùm coelesti
  terrore immisso discutitur. Anima ad tremendum diuinae Iustitiae
  tribunal sistitur, &amp; inferorum cruciatibus addicitur.</p>
</div>
<div type="level1" xml:id="main">
  <head>Main</head>
  <p></p>
</div>
<div type="level1" xml:id="personae.">
  <head>1. PERSONAE.</head>
  <p>NEMESIS.</p>
  <p>IVSTITIA Diuina.</p>
  <p>VMBRA Ioannis Pontificis.</p>
  <p>BOETIVS.</p>
  <p>SYMMACHVS.</p>
  <p>RVSTICIANA vulgò Elpis, vxor</p>
  <p>MANLIVS I. Boët. filius.</p>
  <p>Boet:</p>
  <p>SEVERINVS II. Boët. filius.</p>
  <p>PVER honorarius Boët.</p>
  <p>PVER honorarius Symm.</p>
  <p>VMBRAE Interfectorum.</p>
  <p>ANGELI.</p>
  <p>BONVS Genius Theodorici.</p>
  <p>THEODORICVS Imperat.</p>
  <p>AMALASVNTHA Augusta.</p>
  <p>ATHALARICVS Theod. Nepos,</p>
  <p>RICIMERVS Princeps I.</p>
  <p>GESNERICYS Princeps II.</p>
  <p>CYPRIANVS.</p>
  <p>BASILIVS.</p>
  <p>TRIBVNVS.</p>
</div>
<div type="level1" xml:id="actvs-primvs.">
  <head>2. ACTVS PRIMVS.</head>
  <p>NEMESIS</p>
  <p><hi rendition="simple:italic">Vindictam flagitat in Theodoricum;
  Ioannis Pontificis vmbra producta gladium vindicem à iustitia
  accipit.</hi></p>
  <p>O QVI curuli flammeâ nubes secans</p>
  <p>Trepidos flagranti dextera quassaspolos;</p>
  <p>An tu beato gloriae nixus thoro,</p>
  <p>Miti coronâ syderum pictus comas,</p>
  <p>Obliuioso flumine immersus iaces?</p>
  <p>Vel certè in astris militum pingis globos,</p>
  <p>Domos, &amp; vrbes, hippocentauros, capras;</p>
  <p>Dum res bonorum praepeti volucres rotâ</p>
  <p>Per tesqua voluit turbo fortunae rapax?</p>
  <p>Actum est, triumphat aureo Impietas iugo,</p>
  <p>Iniurioso cuncta proculcat pede,</p>
  <p>Vanumque ridet fulgur, è pelui micans.</p>
  <p>Tam lentus ista concoquis diuûm pater?</p>
  <p>Pudet, pudet videre sacrilegum nefas.</p>
  <p>Diuulsus aris Pontifex tetrâ manu</p>
  <p>Nigros cruenti carceris vidit specus:</p>
  <p>Fracto catenas corpore enectus tulit,</p>
  <p>Poedore longo turpis, &amp; questus moras</p>
  <p>Luctantis animae, millies sensit necem,</p>
  <p>Dum mitis vnam barbarus mortem negat.</p>
  <p>Cecidisse vidi proximum coelo caput,</p>
  <p>Sparsas verendo puluere heu sancti comas,</p>
  <p>Atque infulati verticis celsum decus</p>
  <p>Vecors tyrannus calcat, &amp; credit Deum?</p>
  <p>Exose coelo, Gorgonum partu edite,</p>
  <p>Quin mundus in te cardine infracto tonat,</p>
  <p>Piceoque vastum turbine illisus ruit.</p>
  <p>O Rex verende, cuius ad nutum tremunt</p>
  <p>Mundi columnae, cuius ad vocem pauent</p>
  <p>Densae cohortes coelitum, &amp; caeco minax</p>
  <p>Terrore coelum fulminum iactus vibrat;</p>
  <p>Scelerosa ferro capita decutiens mete.</p>
  <p>En vox cruoris vindicem appellat Deum.</p>
  <p>En vmbra magni lacera pontificis tuas</p>
  <p>Errans ad aras queritur, &amp; longum gemens</p>
  <p>Inexpiatum barbari clamat scelus.</p>
  <p>Exurge genitor, genitor exurge ad preces.</p>
  <p>IVSTITIA DIVINA.</p>
  <p>Nemesis.</p>
  <p>ADsum citatis vecta per coelum rotis</p>
  <p>Magni satelles Numinis, sub me Dolor,</p>
  <p>Et Poena semper crine ferali rigens,</p>
  <p>Exaestuantes pectoris voluunt minas.</p>
  <p>Sub me fatiscit Taenari nigrum chaos,</p>
  <p>Excitaque adytis longa furiarum cohors</p>
  <p>Terram insolenti proruit volitans pede.</p>
  <p>Subme catastae, culei, flammae, cruces,</p>
  <p>Sub me cateruae funerum, sub me furor,</p>
  <p>Saeuoque rictu militat vecors fames,</p>
  <p>Et quicquid ira coelitum in sontes vomit.</p>
  <p>Quid moesta Nemesi quereris, &amp; largo genas</p>
  <p>Fletu tepentes irrigas? audit Deus</p>
  <p>Causam innocentum: sanguinis voces Deus</p>
  <p>Vindex recepit, aure non surda bibens.</p>
  <p>Hinc infularum praedo sacrilegus meis</p>
  <p>Debetur aris victima, &amp; nescit miser,</p>
  <p>Dum tot nocentes laureis vmbrat comas,</p>
  <p>Nimbisque nardi tingit incestum caput,</p>
  <p>Quam bracteati fulgor hic regni fugax.</p>
  <p>NEM. Agnosco, miseros respicit coelo Deus,</p>
  <p>Dilecta superis virgo, terrarum pauor.</p>
  <p>Si te querela lugubres Patrum mouent,</p>
  <p>Tandem impiatum quâ potes dextra feri.</p>
  <p>IVST. DI. O macte, fiet, &amp; tibi, &amp; nobis sa¬</p>
  <p>Supereffluentes cumulet hic scelerum modò (tis.</p>
  <p>Rapidus aceruos, morte Pontificis madens,</p>
  <p>Nunc consulares hostias addat focis,</p>
  <p>Quas iam minaci carcere inclusas tenet.</p>
  <p>Morientur vno funere, &amp; socer, &amp; gener,</p>
  <p>Heu rara secli decora: Romani laris</p>
  <p>Gemina columna, plebis Ausoniae patres.</p>
  <p>Fatalis ambos hauriet Gothi mucro</p>
  <p>Largo cruentos flumine, &amp; mersos malis.</p>
  <p>Incestuosis deerat haec probris nota!</p>
  <p>Illinc cerastis hirta Tisiphone comas,</p>
  <p>Euerberatam barbari mentem coquens,</p>
  <p>Miscebit atras pectore sub imo faces,</p>
  <p>Et parca turpes pecudis excutiens colos,</p>
  <p>Auara tristi fila praecidet manu.</p>
  <p>Tu deinde cassum lucis, expertem sui</p>
  <p>Miserum, cruentum, mortis allisum salo</p>
  <p>Vltrice rapies dextera ad nostrum forum.</p>
  <p>En fulminantem coelitus gladium tuli,</p>
  <p>Quo vindicandum bellua audacis scelus.</p>
  <p>NEM. Habet, peractum est, pauo nunc sese rotet</p>
  <p>Gemmis coruscum, &amp; imbre sarrano graui.</p>
  <p>THEODORICVS CVM PRINCIPIBVS</p>
  <p><hi rendition="simple:italic">Arroganter se iactat, &amp; nouas
  expeditiones in Orientem meditatur.</hi></p>
  <p>PErge anime felix anime, quà Genius vocat,</p>
  <p>Curruque velox gloria albenti rapit.</p>
  <p>Fraenare terras ludus est, tandem iuuat</p>
  <p>Ad iuga coactos rapere per mundum duces,</p>
  <p>Regum quadrigis scandere astrorum globos,</p>
  <p>Calcare coelum pedibus, atque inter sacros</p>
  <p>Stellarum honores figere hac palmas manu.</p>
  <p>Me terra dudum numen insolitum pauet.</p>
  <p>Insaniendum maius, &amp; dignum Deo.</p>
  <p>Vt inquieti perpetem Solis rotam</p>
  <p>Volutat ingens ardor, atque aestus maris</p>
  <p>Redeunte lapsu torquet aeternus labor:</p>
  <p>Sic stare nescit mentis aetherea vigor.</p>
  <p>Terris subactis syderum inuadam globos,</p>
  <p>Quà fulgor ille numinis condit faces.</p>
  <p>Sunt digna coelo pectora, &amp; dignae manus</p>
  <p>Astrorum habenis: ibo quà ferrum potens</p>
  <p>Mentisque magnae stimulat incensus calor.</p>
  <p>Meis sub armis cardines orbis tremunt,</p>
  <p>Et vda longè Tethyos trepidant vada.</p>
  <p>Nunc illa Roma gentium victrix dea.</p>
  <p>Qua maius orbe nil Iouis potuit manus,</p>
  <p>Quae mixta superis laureas figit patrum.</p>
  <p>Quacumque mundos porrigi coelum vetat;</p>
  <p>Demissa colla genibus affundit meis,</p>
  <p>Et laureatus puluere aspergens comas</p>
  <p>Victorem adorat, quem prius spreuit parem.</p>
  <p>Sensit rubentis dexterae fulmen lupa,</p>
  <p>Et me tonantem vidit in ferro Deus.</p>
  <p>Culmen triumphi restat hoc vnum inclyti.</p>
  <p>Degener Eois regnat in terris latro,</p>
  <p>Satus bubulco, patre deterior tamen.</p>
  <p>Cidarim profanâ fronte deturpans tumet,</p>
  <p>Emasculato mollium cinctus grege.</p>
  <p>Hac nauseantis caeca fortunae pila,</p>
  <p>Hoc carcinoma gentium, haec secli lues</p>
  <p>Quam inhospitalis Caucasi fudit rigor,</p>
  <p>Aut aestuantis expuit vomitus freti,</p>
  <p>Meos honores temnit: ò diuûm fidem!</p>
  <p>Quò me vlceratae mentis eiectat dolor?</p>
  <p>Per sceptra iuro, demetam caput impium,</p>
  <p>Non si quadrigas solis inscendat celer.</p>
  <p>Aut par feratur turbine aerij noti,</p>
  <p>Meas sagittas fugiet, agnoscet scelus</p>
  <p>Non esse curtas quas putat regum manus.</p>
  <p>Moriatur, esto, sed mori decus est, decus</p>
  <p>Ingens bubulco, maius inueniet furor.</p>
  <p>Stiua alligatus seruiat, taurum induat</p>
  <p>Tandem bubulcus, sic placat, sic impero.</p>
  <p>PRIN. 1. Arma arma Eoa sentiant igitur domus.</p>
  <p>PRIN. 2. Arma arma ferri rutila spicetur seges.</p>
  <p>THEOD. Miscere flammis iamdiu mundum iuuat,</p>
  <p>Per flammam &amp; arma carpere in coelum viam.</p>
  <p><hi rendition="simple:bold">CHORVS.</hi></p>
  <p><hi rendition="simple:italic">Lubricum humanae felicitatis
  fastigium, tum mortalium carpitur stupor &amp; coecitas.</hi></p>
  <p>COEcum furore pectus inaestuat</p>
  <p>Flagrante voto, cùm tacitis fluens</p>
  <p>Caliginosa nox latebris,</p>
  <p>Spes hominum metit inquietus.</p>
  <p>Vt picta summis victima floribus</p>
  <p>In triste sacrum pergit, &amp; inscia</p>
  <p>Per delicatos tibiarum.</p>
  <p>Mortis adit nigra regna cantus.</p>
  <p>Sic delibuto pectore gaudia</p>
  <p>Pennis adacta mobilibus volant:</p>
  <p>Dum setâ inhaerentem fugaci</p>
  <p>Mors gladium iugulo coruscat.</p>
  <p>„Latè videntem nemo fugit Deum:</p>
  <p>„Namque inuolutos oceanus premit</p>
  <p>„Pisces sub vndis: subiacentes</p>
  <p>„Astra tegunt oculata terras.</p>
  <p>„Nos teste coelo (credite) viuimus,</p>
  <p>Quod quisquis audet temnere, temnitur.</p>
  <p>O quanta adustus in Charybdi</p>
  <p>Naufragijs animum supinat!</p>
  <p>Hunc incitato verbere pertinax</p>
  <p>Vrget fatigans Eumenidum manus.</p>
  <p>Strident sonores, &amp; cruentis</p>
  <p>Terrificant simulacra taedis.</p>
  <p>Pennae insolentis remigio celer</p>
  <p>Tentet coruscas syderibus domos;</p>
  <p>Vel noctis atrae per recessus</p>
  <p>Tartareis equitet quadrigis.</p>
  <p>Crinitus hydris semper adest furor,</p>
  <p>Et rubram Erinnys lampada concutit,</p>
  <p>Dum mersa fibris in renatis</p>
  <p>Cura feros populatur artus.</p>
</div>
<div type="level1" xml:id="actvs-secvndvs.">
  <head>4. ACTVS SECVNDVS.</head>
  <p>CYPRIANVS BASILIVS, CALVMNIATORES</p>
  <p><hi rendition="simple:italic">De Boëtio, &amp; Symmacho
  interficiendis deliberant.</hi></p>
  <p>CYP. ABrumpe fraenos corde luctanti dolor.</p>
  <p>Sat est, sat altos Manlij fastus tuli,</p>
  <p>Expers honoris, nominis, vitae, mei.</p>
  <p>Iuuat furorem furere truculentum, asperum,</p>
  <p>Saeuum, cruentum, dirum, inauditum priùs.</p>
  <p>Iuuat, iuuat, miscere funeribus domos,</p>
  <p>Iuuat flagranti mergere incestos rogo,</p>
  <p>Et consularem lauream, &amp; fasces nigris</p>
  <p>Adolere bustis, perge bacchari furor.</p>
  <p>Cùm se remittet fractus irarum tumor,</p>
  <p>Tempestuosis excita Eumenides vadis</p>
  <p>Ardente pinu, squallida turpes iuba,</p>
  <p>Acheronte misso pectus inuadant meum;</p>
  <p>Acremque menti tigrium sensum imprimant;</p>
  <p>Vt cruda laniem frusta scelerata dapis,</p>
  <p>Artusque tepidos dente furiali teram.</p>
  <p>Quò me impotentis abripit moles freti?</p>
  <p>Sic furere praestat, fallor, est lentus furor,</p>
  <p>Lentumque cordis flaccidi robur tepet.</p>
  <p>Debuerat armis fremere iam mundus meis,</p>
  <p>Ferrique latè in iugula spicari seges.</p>
  <p>BAS. Quid lenta prosunt remedia &amp; segnes doli?</p>
  <p>Tenentur ambo carceris clausi specu,</p>
  <p>Sed contumaci spiritu rumpunt fores,</p>
  <p>Aulamque coeco turbine impulsam cient.</p>
  <p>In nostra ludunt capita, derident minas,</p>
  <p>Frangunt furores, &amp; catenati imperant.</p>
  <p>Quò emasculati pectoris cessit vigor?</p>
  <p>Homuncionum propudia, laruae merae,</p>
  <p>Ergastulorum tamdiu patimur iugum.</p>
  <p>Perimantur ambo, carcerem incestant probris.</p>
  <p>CYP. Actum est, peribunt.</p>
  <p>BAS. Arte qua fieri potest:</p>
  <p>CYP. Per scelera nunquam defuit sceleri gradus.</p>
  <p>Et facere didici crimina, &amp; finxi puer.</p>
  <p>BAS. Sed obseratas melle rex aures habet.</p>
  <p>CIP. Nihil hîc Boeti. naenia poterunt, nihil</p>
  <p>Facundus imbre sermo nectareo fluens.</p>
  <p>BRS. O Cypriane exprome quid gestas noui?</p>
  <p>CYP. Nil te laboris impiger consors mei</p>
  <p>Celare oportet, vicimus tandem dolis.</p>
  <p>Adulterinas litteras cudi faber</p>
  <p>Boeti inustas annulo.</p>
  <p>BAS. Factum benè!</p>
  <p>Quid iste signat annulus?</p>
  <p>UYP. Quicquid volo.</p>
  <p>Minas, furores, arma, nocturnas faces.</p>
  <p>BES. Habent abundè, perge nunc fausto alite:</p>
  <p>Sed ecce regem, coepta fortunet Deus.</p>
  <p>THEODORICVS, CYPRIANVS, BASILIVS.</p>
  <p><hi rendition="simple:italic">Accusantur Boetius &amp;
  Symmachus.</hi></p>
  <p>CYP. O Ferreorum pectorum durus rigor!</p>
  <p>BAS. O mansueti regis elusam fidem!</p>
  <p>THEO. Quis vos adactis incitat stimulis furor?</p>
  <p>CY. Eheu furores hos vocas! dolor est, dolor,</p>
  <p>Qui nos perustis igne visceribus coquit.</p>
  <p>TH O Cypriane fare quid tandem noui?</p>
  <p>BAS. Succurre princeps, vindica.</p>
  <p>TH. Quid est noui?</p>
  <p>BAS. Occidimus omnes, ni tuus genius iuuet.</p>
  <p>CY. Occidimus omnes.</p>
  <p>TH. Fare, quid portus noui?</p>
  <p>CY. Vix dum resedit mentis emotae pauor,</p>
  <p>Vix animus ipse credit incertus sibi.</p>
  <p>Sileamne? Pietas sancta, tu cogis loqui</p>
  <p>Dira, execranda, facinora, impia, horrida,</p>
  <p>Quae refugus horret Phoebus auersâ face,</p>
  <p>Hoc parricida perditi ausi sunt nefas.</p>
  <p>Quò deflagratus corruat mundi decor,</p>
  <p>Quô per cruentas vrbis euersae faces</p>
  <p>Iustinus albos victor alipedes agat.</p>
  <p>Et te (quod atrox facinus auertat Deus)</p>
  <p>Largo refossum vulnere, oppressum malis</p>
  <p>Heu! laureati pedibus incursent equi.</p>
  <p>TH. Exprome tanti machinatores doli</p>
  <p>CY. En me tacente litterae clamant scelus.</p>
  <p>TH. O cruda facta! dira terrarum lues!</p>
  <p>Quis hoc Gelonus fecit, aut rigidus Scytha?</p>
  <p>Nondum subacta ferre didicerunt iugum</p>
  <p>Ceruice, nondum sortis agnoscunt vices.</p>
  <p>Etiam in catenis purpuras fingunt sibi,</p>
  <p>Et praeferoci spiritu sceptra ambiunt.</p>
  <p>Prodigia tanta stupeo penè expers mei.</p>
  <p>Hoc execrandum consules ausi nefas!</p>
  <p>Sepulchra legum, patriae ardentis faces,</p>
  <p>Hostes deorum, generis humani lues.</p>
  <p>Quò se ferocis spiritus rabies tulit?</p>
  <p>Detrahere solio regis augustum decus.</p>
  <p>Quid restat? ipsum vt sede diripiant patrem.</p>
  <p>Par est vtrumque facinus, audebit Deum</p>
  <p>Conuulnerare, quisquis in regem hoc patrat.</p>
  <p>Est expiandum facinus inuisum polo,</p>
  <p>Cui iam videtur leuior Ixionis rota,</p>
  <p>Aut in perenne funerum viuax iecur.</p>
  <p>Per astra iuro, non erit inultum scelus,</p>
  <p>Ite, euocate pondus inuisum soli.</p>
  <p>Boetius canit in carcere suos versus.</p>
  <p>Foelix qui potuit grauis</p>
  <p>Terra soluere vincula:</p>
  <p>Foelix qui potuit boni</p>
  <p>Fontem visere lucidum.</p>
  <p>TRIBVN. Quis cantus aures implet effusus meas?</p>
  <p>Mirum in catenis exhibent ludos rei,</p>
  <p>Adeò tremendam singulis temnunt necem.</p>
  <p>BOE. O stelliferi conditor orbis,</p>
  <p>Qui perpetuo nixus solio</p>
  <p>Rapido coelum turbine versas,</p>
  <p>Legemque pati sydera cogis.</p>
  <p>O iam miseras respice terras,</p>
  <p>Quisquis rerum foedera nectis.</p>
  <p>Operis tanti pars non vilis</p>
  <p>Homines quatimur fortunae salo.</p>
  <p>Rapidos rector comprime fluctus,</p>
  <p>Et quo coelum regis immensum,</p>
  <p>Firma stabiles foedere terras.</p>
  <p>THEODORICVS, BOETIVS, SYMMACHVS</p>
  <p><hi rendition="simple:italic">Caussam agunt apud Regem.</hi></p>
  <p>TH. Celerosa capita, iuris exitium sacri,</p>
  <p>Regumque pestes, ore sacrilego diem</p>
  <p>Hausisse nondum puduit? Ecquis vos furor,</p>
  <p>Quae dira rabies Ditis instinctu effero</p>
  <p>Lymphata rapuit pectora in summum nefas?</p>
  <p>Quo quo insolentis fraena laetitia ferox</p>
  <p>Laxauit animus? hiccine in vinclis tumor?</p>
  <p>SY. Ambigua sensus verba perplexos tegunt,</p>
  <p>Nec vox per iras incita ad liquidum fluit.</p>
  <p>Effare quicquid occulit frendens dolor.</p>
  <p>TH. O noctis aris debitum vecors caput!</p>
  <p>In capita regum ludis, &amp; ludum putas.</p>
  <p>BOE. Quid perpetrauit carcer hic tantum mali?</p>
  <p>TE. Scilicet, Eoo vendere imperium duci,</p>
  <p>Meme, meosque funditus pessundare,</p>
  <p>Cremare mundum, tu nihil censes mali.</p>
  <p>Elumbe monstrum, siene iuuenaris dolis?</p>
  <p>BOE. Mihi nempe canos exprobras donum Dei.</p>
  <p>Esto, senectus tremula laxauit cutem,</p>
  <p>Texitque canis niuibus aspersum caput.</p>
  <p>Sed intus ardet mentis aetherea calor,</p>
  <p>Pectusque ahenis moenibus septum riget.</p>
  <p>Audi, illa fabor, quae decent Boetium,</p>
  <p>Nam seruitutis poenitet tandem meae,</p>
  <p>Et me reuisit missa libertas polo.</p>
  <p>Postquam per abruptum aureâ pernix rotâ</p>
  <p>Te Fors ad arces inclytas mundi tulit.</p>
  <p>Vtroque lactans vbere, immersum bonis,</p>
  <p>Emarcuisti totus, oblitus Dei,</p>
  <p>Torrente rerum prospero ereptus tibi.</p>
  <p>Toruus, seuerus, acer, indocilis, minax,</p>
  <p>Cupiens timeri, semper incertus boni.</p>
  <p>Hinc aestuantis pulsa vorticibus freti</p>
  <p>Auara Erynnis pectus inuadens ferum,</p>
  <p>Bonis cruentas omnium iniecit manus:</p>
  <p>Quid aulicorum facta commemorem canum,</p>
  <p>Quos tu cruore innoxio pastos alis,</p>
  <p>Hiante semper gutture, aeterna siti?</p>
  <p>Quae solitudo rura, quae laruae domos,</p>
  <p>Quis moeror vrbes occupat sparsas solo,</p>
  <p>Dum nos saginam, dum meretricem (ô pudor!</p>
  <p>Funambulonis pascimus nostra fame:</p>
  <p>Ego purpuratas simias, mundi cruces,</p>
  <p>Laniare vidi viscera exesae domus,</p>
  <p>Inhiare fibris pauperum, &amp; miserâ dape</p>
  <p>Semesa corda pascere, exquilijs graues.</p>
  <p>Fateor seuerus obstiti, non quòd malis</p>
  <p>Possem mederi, aut impotenti dextera</p>
  <p>Nostrum sonoris concitum furijs Tibrim</p>
  <p>Fraenare vellem. Sancta Libertas, tibi</p>
  <p>Vocem hanc reliqui consciam mentis bonae.</p>
  <p>Ex hoc catenae degrauant canos meos,</p>
  <p>Quòd orphanorum tutor &amp; vindex fui.</p>
  <p>TH. O execrandum iure coelitibus caput!</p>
  <p>Et hoc tueri pauperes etiam vocas?</p>
  <p>Prodere bubulco patriam, &amp; regem, &amp; tuos.</p>
  <p>Agnoscis istas litteras? fare impie?</p>
  <p>BO. D versipellem Simium! ô tragicas manus!</p>
  <p>Taces in istis magne dominator poli,</p>
  <p>Quis Cypriani non videt apertum scelus?</p>
  <p>Hanc ille cudit artifex scitus fabam.</p>
  <p>TH Tuus ille vecors annulus clamat nefus.</p>
  <p>BO. Adulterauit annulum bonus histrio,</p>
  <p>Qui turpe didicit quodlibet facere &amp; pati.</p>
  <p>SY. Audi Imperator.</p>
  <p>TE Loquere funestum caput.</p>
  <p>SY. Dum ver niteret aureum, procul à lupo</p>
  <p>Bibebat agnus vitrei fontis gelu.</p>
  <p>Sed ille crudis faucibus stringens minas</p>
  <p>Pauidum feroci dente corripuit pecus.</p>
  <p>Moriêre, dixit. Quid mali feci? (innocens</p>
  <p>Agnus reponit) Tu mihi turbas aquam</p>
  <p>(Ait ille) possum tam procul? clamat miser.</p>
  <p>Sex lustra defluxere, cùm genitor tuus</p>
  <p>Quos ebibebam gurgitis puri lacus</p>
  <p>Obleuit, hic te fecit inimicum dies.</p>
  <p>Parce innocenti, non eram natus, tamen</p>
  <p>Moriêre: quare? Sic placet ventri meo.</p>
  <p>Hoc Imperator efficis, dudum cruces</p>
  <p>Has machinaris subdolè in nostrum caput.</p>
  <p>Nec te probrosi carceris flexit labor,</p>
  <p>Nec qui catenis ferreis cani rigent.</p>
  <p>Tu deinde simplex per tuos curas canos</p>
  <p>Adulterari litteras, quis non videt</p>
  <p>Conficta monstra: scilicet laruae merae,</p>
  <p>Emaceratae carceris longo situ,</p>
  <p>Tuas in vrbes apparant tela &amp; faces!</p>
  <p>Vbi arma, vbi sunt militum densi globi?</p>
  <p>At nos Eoae sustinet princeps plagae:</p>
  <p>Et quando Eoos nouimus? dein spes suas</p>
  <p>Ergastulorum credit hic manibus puer.</p>
  <p>Necare quippe postulas, ferro vtere</p>
  <p>Impunè licuit hactenus, ferro vtere.</p>
  <p>Tenebrionum quid opus est istis strophis?</p>
  <p>TH. Insane latras, sed tuum.</p>
  <p>BOE. Perge obsecro.</p>
  <p>Magne Imperator, perge, nos idem Deus,</p>
  <p>Qui te tremendum fecit, intrepidos facit.</p>
  <p>TH. Haec est tuorum pompa verborum (loquax.)</p>
  <p>BOE. Non verbulorum pompa, sed cordis mei.</p>
  <p>TE. Sophus es Boeti, nouimus, Sophus es, sile,</p>
  <p>Alijs abunde doctus, at fatuus tibi.</p>
  <p>BO. Ego, Imperater, sapio, quae sapere est viri.</p>
  <p>TH. Hoc sapere vestri nuncupant, si per scelus</p>
  <p>Necent parentes.</p>
  <p>BOE. Verba sunt.</p>
  <p>TH. Faciam tamen.</p>
  <p>BOE. Facies, opinor, quod tyrannos addecet.</p>
  <p>Patiar ego quicquid senatorem decet.</p>
  <p>TH Generosa dicta.</p>
  <p>SY. Stat tamen dictis fides.</p>
  <p>TH. Lubet experiri?</p>
  <p>SY. Praesto sum, quando voles.</p>
  <p>Tu multa facere. plura sed possum pati.</p>
  <p>TH. Est exuendus purpurae fulgens honos.</p>
  <p>BOE. Nunquam refulsi purpura, at probris tuis</p>
  <p>Hanc sordidatam purpuram illustrem dedi.</p>
  <p>TH. Ego te ab astris detraham, mergam inferis.</p>
  <p>BOE. Tu si colossum infoderis barathro, tamen</p>
  <p>Stabit colossus, quas locasti sub polo</p>
  <p>Tot sericatas simias, sunt simiae.</p>
  <p>TH. Haec Manliorum sanguine elatus tumes.</p>
  <p>SY. Non Manliorum sanguine, at virtutibus.</p>
  <p>Tu. Quas hae catenae nubilant.</p>
  <p>BOE. Corpus premunt,</p>
  <p>Mens in catenis altior regnat polo.</p>
  <p>TE. Adeo superbum te tuae faciunt opes:</p>
  <p>Sed has referri regis ad fiscum volo.</p>
  <p>BO. Fac vt voles, nil auferes, quod sit meum.</p>
  <p>TH Aliena quippe possides.</p>
  <p>BO. Sortis bona,</p>
  <p>Quae tu ipse debes numini, nec sunt tua</p>
  <p>TH. Quod si amputauero caput, non est tuum?</p>
  <p>„BO Est vita, tenuis vita, muscarum bonum,</p>
  <p>„Quam musca saepe rapuit, aut aliquid minus.</p>
  <p>„Quippe hoc tyranni factitant, vitam eripe,</p>
  <p>„Nunquam Boetium auferes Boetio.</p>
  <p>TH. Qua parte mundi latitat hic Boetius?</p>
  <p>BO. Diuelle corpus, &amp; scies, quando cupis,</p>
  <p>Stimulata virtus prodet hunc Boetium.</p>
  <p>TH Indicta dicta: nam rota, &amp; ferrum, &amp; faces.</p>
  <p>SY. Haec purpurati supplicia metuunt tui,</p>
  <p>Nihil Boetium mouent, nil Symmachum.</p>
  <p>TH. Quis tibi timores expulit?</p>
  <p>SY. Metus est Dei,</p>
  <p>Cuius foro te crastinus sistet dies.</p>
  <p>TH Tamen praeibis.</p>
  <p>SY. Iam praeiuit Pontifex,</p>
  <p>Cuius cruenta caede respersus mades.</p>
  <p>Dei ad tribunal vmbra te sancti vocat.</p>
  <p>Senile monstrum, quam grauis tuus est stupor.</p>
  <p>Tu taminasti sancta furiali manis,</p>
  <p>Et desidere vindicem censes Deum?</p>
  <p>Dei ad tribunal, ad tribunal te voco.</p>
  <p>PR. 1. O contumacem spiritum! ô laeuum nefas!</p>
  <p>Haec in catenis languidi eructant senes.</p>
  <p>Quid in triumphis faciet hic mentis rigor?</p>
  <p>Ferro domandum vulnus, ô Rex vt vides.</p>
  <p>PR. II. Malo mederi, dum potes, ferrum occupa:</p>
  <p>„Neglecta crescunt per suos gradus mala.</p>
  <p>TH Mandate tetro carceri hos geminum nefas,</p>
  <p>Et comparate monstra supplicij noua.</p>
  <p>ELPIDIA CVM FILIIS. BOETIVS, SYMMACHVS,</p>
  <p><hi rendition="simple:italic">Inuisuntur in carcere.</hi></p>
  <p>ELP. ETiam ad catenas! proh Dei sanctam fidem!</p>
  <p>Date vt catenas rore lacrymarum rigem,</p>
  <p>Date vt labellis molliam ferrum meis.</p>
  <p>Eheu seniles vinculis artus premi!</p>
  <p>Meme decebat vinculis istis premi!</p>
  <p>Mitis tyranne quàm tuus lentus furor!</p>
  <p>O sancte genitor! ò mei consors thori,</p>
  <p>Lugere iniquum est fateor, &amp; cogor tamen.</p>
  <p>Hoc vestra virtus prohibet, at durus nimis,</p>
  <p>Qui vult habenis stringere vndantes aquas.</p>
  <p>En tibi Boeti liberi tendunt manus,</p>
  <p>Lecti iugalis pignora, &amp; sanguis tuus,</p>
  <p>Cui me relinquis coniugem? cui filios?</p>
  <p>O flete dulces animulae! flete ô patrem!</p>
  <p>O flete dulces animulae! flete ô auum.</p>
  <p>BOE. Indigna loqueris vxor &amp; patre &amp; viro.</p>
  <p>EL. Indigna digna moeror extremus facit.</p>
  <p>SY. Fraenum doloris vnicum patientia.</p>
  <p>EL. Vnum rogabo genitor, ignosce huic meae</p>
  <p>Humanitati: non capit fraenos dolor.</p>
  <p>Heu vbi verendum laureis centum caput?</p>
  <p>Vbi decentis purpurae flagrans honos?</p>
  <p>Vbi laureatis fascibus ridens domus?</p>
  <p>Isthaec manebant carceris nigri situs:</p>
  <p>O fors iniqua, dura, ineluctabilis!</p>
  <p>SY. Quàm malè querelis stulta fortunam grauas.</p>
  <p>Quod ius querelis Elpidia? quando tua</p>
  <p>Fortuna rapuit, repete quodcunque est tuum.</p>
  <p>Te credo matris vterus opulentam tulit,</p>
  <p>Natura fudit gemmeo partu fluens,</p>
  <p>Aurique venas indidit venis tuis.</p>
  <p>I, repete, si quid matris è gremio trahis,</p>
  <p>Si nihil eorum hinc obtigit, cessa queri.</p>
  <p>EL. Sed quo beatos turbine instabilis premit</p>
  <p>Vita inquietis actu factorum rotis.</p>
  <p>Bo. Opum atque honorum, Promus &amp; Condus Deus</p>
  <p>Hic donat, adimit, reddit, vt cordi placet.</p>
  <p>Elpidia numen rebus alternat rotam,</p>
  <p>Infimaque summis versat, &amp; summa infimis.</p>
  <p>Tu sceptra mundi detrahes mulier Deo?</p>
  <p>Hic astra cursu flammea aeterno rotat,</p>
  <p>Nunc deprimit, nunc eleuat, promit, tegit.</p>
  <p>Hic aethra habenas temperat, luces modo</p>
  <p>Fundit serenas ore purpureo flagrans,</p>
  <p>Et modo coruscum surripit nimbis iubar,</p>
  <p>Totosque miscet murmure ingenti polos.</p>
  <p>Hic stagna liquidi vasta Neptuni regit,</p>
  <p>Et nunc sonoris caerulum quassat notis,</p>
  <p>Et nunc beatos reddit halcyonum dies.</p>
  <p>Quod iuris illud numen in mundum tenet,</p>
  <p>Hoc non licebit vnicâ in mulierculâ?</p>
  <p>Tu sola habenas &amp; Deo &amp; mundo dabis?</p>
  <p>SY. Elpidia non his legibus nata es mihi,</p>
  <p>Vt fata nerent stamina ad iussus tuos,</p>
  <p>Tuoque nutu cederent rerum vices.</p>
  <p>Tandem memento te esse de mortalibus</p>
  <p>Vnam, parique sorte cum mortalibus.</p>
  <p>Lex vniuersi nos iubet nasci &amp; mori.</p>
  <p>EL. Egregia dicta genitor, at certè parum</p>
  <p>Prosunt dolenti.</p>
  <p>BOE. Credis in coelo Deum,</p>
  <p>Elpidia: credis motibus caecis rapi</p>
  <p>Omnia: nec esse cuncta vertentem manum?</p>
  <p>O Sancta coniux magnus est coelo parens,</p>
  <p>Qui te tuosque diligit sanctam fide.</p>
  <p>„Omitte questus Elpidia, quas tu tibi</p>
  <p>„Fingis catenas, gloria hoc nostra seges.</p>
  <p>„Hoc se monili nubilis virtus colit,</p>
  <p>„Dum prehensat altos patris aetherei thoros.</p>
  <p>O chara lecti pignora! ô lumen patris!</p>
  <p>Vos fortè in vlnis vltimùm amplector meis.</p>
  <p>Estote fortes, aderit è coelo Deus,</p>
  <p>Qui vos relictos curet affectu patris,</p>
  <p>Et orbitatis alliget vulnus manu.</p>
  <p>O state pueri, patrias vobis opes,</p>
  <p>Virtutem habete, figite in vestro gradum.</p>
  <p>Nec vos supino tramite auersos ferat</p>
  <p>Potentis aulae fulgor, &amp; magni lares.</p>
  <p>Humana cuncta parua sunt &amp; lubrica,</p>
  <p>Ex his catenis discite.</p>
  <p>FIL. 1. O Pater.</p>
  <p>FIL. II. O Pater.</p>
  <p>FIL. I. Sic nos relinquis. da tuos tecum mori.</p>
  <p>Quaecunque tandem fata te genitor manent,</p>
  <p>Haec nos manebunt, fusa per easdem colos</p>
  <p>Nunc vita currit, te senem Lachesis necat,</p>
  <p>Nos flore primo demetet Iuno infera.</p>
  <p>Vtrique ad orcum accliuis aetati via.</p>
  <p>FIL. II. Ibo, ibo, nigra mortis haud terra manus,</p>
  <p>Nec saeua rabies regis infidi mouet.</p>
  <p>Est lucis intus anima contemptrix malae.</p>
  <p>Quae bene superstes funeri viuat suo.</p>
  <p>BO. O lecta iuuenum pectora: ô mentis faces!</p>
  <p>Haec vos Boeti filios virtus probat.</p>
  <p>FIL. 1. Ecquid moraris? vinculis tantùm est opus.</p>
  <p>O stringe membra carnifex, stringe obsecro.</p>
  <p>Ecquid vereris: portio haec restat patris</p>
  <p>Diuulsa trunco, redde naturae suum.</p>
  <p>SY. Elpidia remoue liberos, satis est.</p>
  <p>BO. Satis.</p>
  <p>EL. Ad hunc beatum carcerem praestat mori.</p>
  <p>Bo. O macte coniux (viuimus) macte obsecro:</p>
  <p>In te recumbit pondus afflictae domus.</p>
  <p>Tu conde gremio fragmina eiectae ratis.</p>
  <p>Serua iugalis pignus hoc vnum thori,</p>
  <p>Vnamque curam diuide in totos lares.</p>
  <p>Beata viue lux mea, &amp; nostri memor,</p>
  <p>Sat lacrymarum flentibus vita effluit.</p>
  <p>I, perge coniux, repete desertam domum.</p>
  <p>Tuique pectus indue, &amp; mentem patris.</p>
  <p>FIL. O sancte genitor!</p>
  <p>FLL. II. O Pater.</p>
  <p>S5. Lumen meum.</p>
  <p>BO. Valete dulces liberi, coniux vale,</p>
  <p>Tu mox reuises carcerem Christo auspice.</p>
  <p>EL. Flectenda regis ira mellita prece,</p>
  <p>Deo tonanti fulmen eripiunt preces.</p>
  <p><hi rendition="simple:bold">CHORVS.</hi></p>
  <p><hi rendition="simple:italic">Laus constantiae.</hi></p>
  <p>VIrtus munditijs culta suis nitet,</p>
  <p>Ac per terrifici nubila carceris</p>
  <p>Pura luce renidens,</p>
  <p>Vultus promit amubiles.</p>
  <p>„Quid fortuna moues liuida? quid paras?</p>
  <p>„Tu quamuis Scythicâ caute reuinxeris,</p>
  <p>„Viuet libera, viuet</p>
  <p>„In vinclis similis sui</p>
  <p>Montes impositis montibus aggera,</p>
  <p>Et mundi obicibus suppositam preme.</p>
  <p>Demens nil agis, ista</p>
  <p>Nam caelum rapiet via.</p>
  <p>Nunc torrente rapax insolito fremens</p>
  <p>Voluit sanguineas Tysiphone minas.</p>
  <p>Sed constantia ridet,</p>
  <p>Vinci nescia, turbines.</p>
  <p>„Hac foecunda malis nobilibus viret,</p>
  <p>„Et semper rapidis tunsa bipennibus</p>
  <p>„Per tot funera viuax</p>
  <p>„Coelo condit adoream.</p>
  <p>„Foelix qui potuit dulcia temnere</p>
  <p>„Et se supplicijs excoluit suis.</p>
  <p>„Hic sacraria mentis</p>
  <p>„Diuis proximus incolit.</p>
</div>
<div type="level1" xml:id="actvs-tertivs.">
  <head>6. ACTVS TERTIVS.</head>
  <p>AMALASVNTA THEODORICI FILIA</p>
  <p><hi rendition="simple:italic">Spectris territa praesagit patris
  calamitatem.</hi></p>
  <p>COnstricta pigro membra torpescunt gelu,</p>
  <p>Artusque trepidos frigidus sudor lauat.</p>
  <p>Heu monstra noctis horreo, &amp; dirus pauor</p>
  <p>Mentem supinam versat, exagitat, rapit.</p>
  <p>Semper recursat Symmachus, Boetius</p>
  <p>Oberrat oculis semper affusus meis</p>
  <p>Longum videntur flebiles vmbrae queri,</p>
  <p>Patrique sceptrum eripere violenta manu.</p>
  <p>Quàm timeo, ne quid insolens regis furor</p>
  <p>In tanta peccet lumina, &amp; vindex Deus</p>
  <p>In nos rubenti fulmen intentet manu.</p>
  <p>Verende regnorum arbiter, cuius furor</p>
  <p>Capita potentum mortibus caecis ferit,</p>
  <p>Et laureatas principum quassat domos,</p>
  <p>Conde ò minacis fulgur incensum manus,</p>
  <p>Et somniorum discute insanos metus:</p>
  <p>Vel si minaris, si quid iratus tonas,</p>
  <p>Habes sub ictu matris infoelix caput.</p>
  <p>Huic parce nato, qui mihi adolescit tener</p>
  <p>Animatque solus mortui cineres patris.</p>
  <p>ELPIDIA, AMALASVNTA, ATHALARICVS, FILII BOETII</p>
  <p><hi rendition="simple:italic">Supplices adeunt Augustam.</hi></p>
  <p>ELP. O Magna regum filia, &amp; regum parens!</p>
  <p>Aurora mundi, cuius ad primus faces</p>
  <p>Mersum ruinis Roma funereis caput</p>
  <p>Ad astra tollit, atque rediuiuo aspicit</p>
  <p>Oculo, serenum mitius libans diem.</p>
  <p>Tu sola regem domina concilians regis,</p>
  <p>Tu sola fulges rebus afflictis salus.</p>
  <p>Sola aestuantis mitigas aestus maris,</p>
  <p>Sola emicantes fulgurum extinguis minas,</p>
  <p>Alasque rubri fulminis mulces manu.</p>
  <p>Per te beati coniugis manes rogo,</p>
  <p>Et per tenelli flosculi spes &amp; decus,</p>
  <p>Qui nunc in ostro crescit ad regnum patria</p>
  <p>Decore pulcher aureo, &amp; vultu flagrans.</p>
  <p>Miserere domina, cerne desertam domum</p>
  <p>Heu fulminanti turbine allisam solo!</p>
  <p>Porrige misellis dexteram sacra anchora</p>
  <p>Nostrae salutis.</p>
  <p>FIL.I. O coeli genus! ò magne puer!</p>
  <p>Floscule diuûm, si tibi nondum</p>
  <p>Prima iuuentus pingit in orbem</p>
  <p>Malam aureolo flore rubentem.</p>
  <p>Attamen ardet mascula virtus</p>
  <p>Tam praestanti pectore clausa.</p>
  <p>Et clementia teneram fingit</p>
  <p>Pollice mentem. Tu sancte puer</p>
  <p>Miserare reos flecte parentem.</p>
  <p>FIL. 2. Fuimus quondam, fuimus, princeps,</p>
  <p>Non ingrata sorte beati.</p>
  <p>Fuimus quondam tua turba (Puer)</p>
  <p>Pratextato pectore culti.</p>
  <p>Quoties viridi lusimus auo,</p>
  <p>Cùm Cornipedem Marte citatum</p>
  <p>Regeres fortis numine dextra.</p>
  <p>Quoties longos condere soles</p>
  <p>Tecum vidit fortuna prior.</p>
  <p>Vbi casta fides, &amp; sanctus amor,</p>
  <p>Qui tam miti pectore creuit?</p>
  <p>O magne puer miserare reos.</p>
  <p>AM. Elpidia testor astra voluentem Deum,</p>
  <p>Vt me cruentat pectori infixus dolor,</p>
  <p>Et te tuosque mentis amplector sinu.</p>
  <p>Me quippe sexus, dignitas aetas mouent,</p>
  <p>Mouentque nati paruuli, qui cum meo</p>
  <p>Aetate fermè credo pubescunt pari.</p>
  <p>Animae innocentes, optimi soboles patris,</p>
  <p>Cur ora fletus proluit? viuit parens.</p>
  <p>Sperate, rebus perditis aderit salus.</p>
  <p>Scio efferatum pectus indomiti patris,</p>
  <p>Sed corda regum fingit arbitrio Deus.</p>
  <p>Eluite curas, strenuam vobis opem</p>
  <p>Hodie feremus: fortè suscipiet preces;</p>
  <p>Frangetque duri pectoris robur pater.</p>
  <p>O nate, disce tendere afflictis manum.</p>
  <p>Solare tenerae pubis attonitos metus.</p>
  <p>ATH O iuncta mihi candida primis</p>
  <p>Pectora flammis, iterum collo</p>
  <p>Pendete meo dulces animae,</p>
  <p>Pellite longos corde timores,</p>
  <p>Pellite motus, pellite curas.</p>
  <p>Veniet coelo demissa dies,</p>
  <p>Quae contagia pectoris agri</p>
  <p>Longa fugabit.</p>
  <p>AMAL. Adire regem praestat, ego sternam viam.</p>
  <p>EL. O qui disertum flumen eloquij creas.</p>
  <p>Regumque mentes cereas flectis potens,</p>
  <p>Linguae fluentis sparge facundas opes,</p>
  <p>Regij feroces pectoris mulce impetus,</p>
  <p>Nostramque dexter ritè fortuna viam.</p>
  <p>Adeste nati, iacimus hîc summam aleam.</p>
  <p>ELPIDIA CVM LIBERIS, THEODORICVS,</p>
  <p><hi rendition="simple:italic">Supplicant Regi pro suorum
  vita.</hi></p>
  <p>Quem superbi gentium reges timent,</p>
  <p>Coelumque miti syderum aspect beat.</p>
  <p>Si fulminanti tela deponis manis,</p>
  <p>Paterisque ad aras flere miserorum preces:</p>
  <p>Ego funeratum nocte tristifica caput</p>
  <p>Attollo, supplex ad tui vultus iubar.</p>
  <p>Illa illa quondam stirpe Regnantum edita,</p>
  <p>Beatitatis gemmeo currens iugo,</p>
  <p>Cui consulatus penè crescebant domi,</p>
  <p>Nunc somnium, nunc vmbra, nunc plane nihil,</p>
  <p>Viduata lauris, plena funeribus gemo.</p>
  <p>Heu improborum fabula, &amp; iocus &amp; pila!</p>
  <p>Vallant maritum carceris nigri specus,</p>
  <p>Et colla quondam foeta laureolis premunt</p>
  <p>Turpes catenae, coniugis comes est pater,</p>
  <p>Cui vincla (proh dij) vincla canitiem terunt,</p>
  <p>Artusque turpi degrauant canos situ.</p>
  <p>Dein minaris funera, &amp; tragicas neces.</p>
  <p>Quo tendis ô Rex? iam satis flammis datum</p>
  <p>Ardentis animi, totus in cineres furis.</p>
  <p>O Rex quid vltrà insequeris: heu laruas virûm,</p>
  <p>Simulacra moesta, pallida informi situ.</p>
  <p>Quo tendis iras, quò trucem gladium incutis?</p>
  <p>Te fulminantem mundus agnouit satis,</p>
  <p>Est quod vereri possit, ast quod amet petit.</p>
  <p>Frange ô rubentis igneas ferri minas,</p>
  <p>Formosiori frontis illustris face.</p>
  <p>Allapsa genibus rursus aduoluor tuis,</p>
  <p>Oblita generis, &amp; mei casus memor.</p>
  <p>Amplector aram, quam facit miseris salus</p>
  <p>„Sperata, res est sacra (si nescis) miser.</p>
  <p>Serua maritum coniugi, nata patrem,</p>
  <p>Miserere vidua, lenius quassam preme.</p>
  <p>FIL. I. O digne Deo! quem cuncta pauent,</p>
  <p>Quo nil maius videt in terris</p>
  <p>Volucri raptus sydere Titan.</p>
  <p>Princeps optime, maxime regum,</p>
  <p>Miserere mei, miserere patris.</p>
  <p>Exere tristi colla catena.</p>
  <p>Non semper ferus ac igne rubens</p>
  <p>Iuppiter ictas fulminat vrbes.</p>
  <p>Tremuit quondam terra tonantem,</p>
  <p>Nunc optat amans cernere mitem.</p>
  <p>TH. Quid me querelis mulier obtundis tuis?</p>
  <p>Ego te, maritum, liberos, fratrem, patrem</p>
  <p>Hostes amaui simplici, &amp; casta fide.</p>
  <p>Quos non honores obtuli? quos non dedi?</p>
  <p>Quot consulatus, quot decora, quot laureas?</p>
  <p>Me totum in vnam penè congessi domum:</p>
  <p>At proditores, regis obliti, &amp; sui</p>
  <p>Scilicet Eoo ab orbe Laniones vocant,</p>
  <p>Vt me trucident victimam Furijs sacram.</p>
  <p>EL. Heu credis istis?</p>
  <p>TH. Litteris credo.</p>
  <p>EL. Quibus?</p>
  <p>Quas sycophanta finxit in nostram necem.</p>
  <p>Quo me doloris aestuans vortex rapit?</p>
  <p>Plus impudicus ganeo, plus hybrida</p>
  <p>Authoritatis quàm senatores habet.</p>
  <p>O filij nostra proditur vita &amp; salus.</p>
  <p>FIL. 2. O Rex maxime, si nulla tuam</p>
  <p>Pietas flectit candida mentem,</p>
  <p>Si stat fixum sumere poenas:</p>
  <p>En laeta tuae subdimus omnes</p>
  <p>Colla securi, lania teneram</p>
  <p>Ferro pubem, fige trementes</p>
  <p>Puerorum artus cuspide dira.</p>
  <p>Et auum serua patrem serua,</p>
  <p>Eripe tantis inuicte malis.</p>
  <p>TE. Quid postulatis?</p>
  <p>FIL. I. Rex auum.</p>
  <p>FIL. 2. Mi Rex patrem.</p>
  <p>TH. Soluentur ambo carcere hodierna die</p>
  <p>Elpidia, at istos obsides tradi volo.</p>
  <p>EI. O lenitatem Regis! ô clementiam!</p>
  <p>Vultisne patris obsides tradi loco,</p>
  <p>Nostrisque dirimi laribus ô iuuenes pij?</p>
  <p>FIL. 1. Iube pererrè Caucasi aeternas niues,</p>
  <p>Inhospitales solis infensi plagas,</p>
  <p>Qua nulla pigro planta mulcetur Ioue,</p>
  <p>Si seruo patrem, videar Elysium nemus</p>
  <p>Incolere, patris est mihi numen salus!</p>
  <p>FIL. II. O chara genitrix, patris vt seruem caput,</p>
  <p>„Dulce est perire, primus hic vitae dies,</p>
  <p>„Cùm pro parente fortiter discam mori.</p>
  <p>EL. O digna coelo pectora! ô sobolem piam!</p>
  <p>Mittite laeti iam colla iugo</p>
  <p>Iuuenes sancti, nobile germen.</p>
  <p>Tumidos fasces pectore pone,</p>
  <p>Magnique pedes regis vterque</p>
  <p>Stratus adoret.</p>
  <p>Si vos miseros fortuna facit,</p>
  <p>Non degeneres facta loquuntur.</p>
  <p>FIL. I. O Mater!</p>
  <p>EL. Eheu Filij?</p>
  <p>FIL. II. O Mater vale!</p>
  <p>EL. Valete dulces animulae memores mei.</p>
  <p>THEODORICVS TRIBVNVS</p>
  <p><hi rendition="simple:italic">Decernit reis extrema.</hi></p>
  <p>Arcam scelestis? iuro per genium meum,</p>
  <p>Morientur hodie busta regnorum impia.</p>
  <p>Sic liberare carcere, &amp; vinclis iuuat.</p>
  <p>Ego supinus sorbeam tantum scelus?</p>
  <p>Ego parricidas in meas pestes alam?</p>
  <p>Non si trecenti genibus affusi duces</p>
  <p>Pullaque veste supplices nostri forent,</p>
  <p>Aliquid remittam callida euictus prece.</p>
  <p>Bene obseratas quisquis hîc aures habet,</p>
  <p>Angues in herbis supprimit blandum malum.</p>
  <p>Si non dolori victimae nostro litant,</p>
  <p>Addam parenti silios, sponsam viro.</p>
  <p>Deliberaui, consilia dextram expetunt,</p>
  <p>I. perge miles, perge, &amp; amborum caput</p>
  <p>Subijce securi, iamdiu terram grauant.</p>
  <p>TRIBVNVS, BOETIVS, SYMMACHVS,</p>
  <p><hi rendition="simple:italic">Cum Pueris honorarijs.</hi></p>
  <p>MORS BOETII.</p>
  <p>AEua minister sortis, &amp; durae nimis</p>
  <p>Necessitatis nuncius veni, sacra</p>
  <p>Me regis vrgent iussa, nec contrà licet</p>
  <p>Niti, rapaces sequimur vndarum impetus.</p>
  <p>Et qua voluntas principis pendet, citi</p>
  <p>Huc rapimur omnes, mitior vellem foret.</p>
  <p>Sed obsequendum, quando sic leges iubent.</p>
  <p>Extrema vobis calculo sanxit suo,</p>
  <p>Ambosque (durum est dicere) addixit neci.</p>
  <p>BO. Lex vniuersi haec fata prascripsit mihi,</p>
  <p>Regi, tibique tu nihil defers noui.</p>
  <p>Symmache repentè venit optatus dies,</p>
  <p>Qui nos solutos carcere, &amp; vinclis leuet.</p>
  <p>O lux beata, gemmeâ currens notâ,</p>
  <p>Exuberanti gaudio pectus natat,</p>
  <p>Animusque riuis coelitum irriguus fluit.</p>
  <p>SY. Ergo praeibis nobili palmâ inclytus,</p>
  <p>Primusque metam praepeti stringes rota.</p>
  <p>Non indecorus puluere; i, sequere impetum,</p>
  <p>Mox consequetur te tibi charus socer.</p>
  <p>O sanctitatis lumen aeternum vale,</p>
  <p>Complexum in astris liberum iungam ocyus.</p>
  <p>BOR. Mors vnà iunget, quos amor iunxit sibi</p>
  <p>Vnum sepulchrum conscios artus teget,</p>
  <p>Vnaque coelum spiritus repetet via.</p>
  <p>Vale mearum prima curarum socer,</p>
  <p>Vale beate carcer, &amp; vincla &amp; situs,</p>
  <p>Valete sancti carceris charae fores:</p>
  <p>Discedo liber; victor, &amp; si milis mei</p>
  <p>Hoc est theatrum debitum Boetio,</p>
  <p>Hîc restat actus vltimi scena vltima.</p>
  <p>Vos hîc beati coelites, testes volo,</p>
  <p>Quicunque purum spargitis radijs locum.</p>
  <p>Te Roma, quondam Roma, nunc mundi pila,</p>
  <p>Appello, cineres testor ò mater tuos:</p>
  <p>Ego parricida non morior, aut proditor,</p>
  <p>Aut impiatus sordibus mentis malae:</p>
  <p>Sed orphanorum tutor, atque inopum pater.</p>
  <p>Cultusque auiti pariter, &amp; iuris tenax,</p>
  <p>Gladio tyranni perimor in causa Dei.</p>
  <p>Iuuat, iuuat, vel millies sic emori,</p>
  <p>Desideratum lucis optatae iubar!</p>
  <p>O ter beata mortis haud sterilis quies!</p>
  <p>Veni meorum palma canorum, veni.</p>
  <p>Gestit resolui corporis nexu celer</p>
  <p>Animus, &amp; alti scandere ad culmen poli.</p>
  <p>PVER. HO Eheu tepentes proluunt lacrymae genas,</p>
  <p>Et rara densi verba singultus premunt.</p>
  <p>Discedis ergo curia sanctum decus,</p>
  <p>Discedis ergo victima immitis ferae.</p>
  <p>Nec fida coniux audiet summum vale.</p>
  <p>Nec condet oculos luridae immersos neci.</p>
  <p>Nec filiorum sydus hoc geminum, patris</p>
  <p>Vultus videbit amplius. Dura orbitas!</p>
  <p>Sic ergo abibis insalutato lare?</p>
  <p>Quid nunciabo coniugi? quid liberis?</p>
  <p>BO. Hoc me solutum corpore, vt Boetium</p>
  <p>Decebat, illi gratulentur hinc neci,</p>
  <p>Nec inquietent lacrymis cineres meos.</p>
  <p>Terrarum coelique parens, qui foedere certo</p>
  <p>Euoluis puris crystalla micantia flammis,</p>
  <p>Et per tot gyras, tot flexos orbibus orbes</p>
  <p>Res hominum extricas, vitam coelestibus insons</p>
  <p>Impendo, doctus pro relligione pacisci.</p>
  <p>Sanctaque legiferae Themidis defendere iura.</p>
  <p>Hoc prisci dudum Heroes docuere gerendo,</p>
  <p>Qua natura pauet, coeli stat sanguine porta.</p>
  <p>Puer Honorar.</p>
  <p>Res agitur intus dira, magnanimus senex</p>
  <p>Pendet sub ictu, feruet, &amp; letho obuius</p>
  <p>Mortem lacessit, increpans ferri moras.</p>
  <p>O dura dura lumina! hac scenâ frui</p>
  <p>Etiam potestis? spectat atque odit scelus,</p>
  <p>Quod ipsa spectat saeua Gotthorum phalanx.</p>
  <p>Tristis Quirinus ora defixus stupet,</p>
  <p>Et ingemiscit lacrymis implens sinus,</p>
  <p>Nec seruitutis vincla singultus premunt.</p>
  <p>Portenta video coelites plena, integra,</p>
  <p>Insolita, inuisa, clara, magnifica, inclyta.</p>
  <p>En amputatum manibus attollit caput,</p>
  <p>Recisa ceruix viuit &amp; ridet necem,</p>
  <p>Sanguisque fusus conscium aspergit diem.</p>
  <p>BOE. O Christe mortis domitor, &amp; vitae pater,</p>
  <p>Tuas ad aras defero caesum caput.</p>
  <p>Per te cruoris deprecor riuos mei,</p>
  <p>Miserere nostri, victimamque istam cape,</p>
  <p>Quam nos honori reddimus sacram tuo.</p>
  <p>PVER HO. Vixi quid vltrà pondus ingratum solo</p>
  <p>Lachesis seuerum stamine extendo colum?</p>
  <p>Sat est malorum, coelitum testor patrem,</p>
  <p>Non me Boeti magna iam cernet domus,</p>
  <p>Non ego sinistros nuncios mortis feram.</p>
  <p>Inuisa lucis taedia abrumpam celer,</p>
  <p>Domini cruento propiùs ingestus rogo.</p>
  <p>SYMMACHVS TRIBVNVS, CALISTVS AMANVENSIS SYMMACHI.</p>
  <p><hi rendition="simple:italic">Mors Symmachi.</hi></p>
  <p>BEne est, eamus, occidit Boetius.</p>
  <p>TRIB. Vides ad aram corpore reuulsum caput.</p>
  <p>SY. Actum est, praeisti, porrige sequenti manum.</p>
  <p>O sancta membra, membra venerandi senis.</p>
  <p>O tempora! ò cani! ô manus! ô lumina!</p>
  <p>Mens magna! magnis additum diuis decus.</p>
  <p>Tuere coelo carceris comitem tui,</p>
  <p>Et tecum ad astra praepeti cursu voca.</p>
  <p>Ades beata, cincta coelituum choro,</p>
  <p>Ades coruscis vecta per coelum rotis,</p>
  <p>Tuumque spectas Symmachum, ad metam incita,</p>
  <p>Adsum, tuosque laetus amplexus peto.</p>
  <p>Quid contremiscis lictor? age quod est tuum.</p>
  <p>Times senectae? corpus hoc cani grauant.</p>
  <p>Tamen paratum pectus ad mortem viret.</p>
  <p>Me plura vitae lustra fecerunt senem,</p>
  <p>Perque tot auorum purpuras currens honos</p>
  <p>Suis refulsit opibus, &amp; verè suis.</p>
  <p>Testor beatos, terra quos condit sinu,</p>
  <p>Cineres meorum, vixi ego similis patrum,</p>
  <p>Nec vlla vitae macula deturpat genus.</p>
  <p>Nunc innocentem spiritum ad purum locum</p>
  <p>Desero, nec ensem colla lictoris pauent.</p>
  <p>Non poenitet vixisse, nec durum est mori.</p>
  <p>Sed plango Romam. Plango virtutis larem.</p>
  <p>Heu per tot annos Gotthicâ oppressum manu!</p>
  <p>Te plango Romae domitor, heu! quòd te miser</p>
  <p>Non plangis, alto flumine immersus iaces.</p>
  <p>Ornasque sertis funeris pompas tui.</p>
  <p>Ignosce regi, cuncta qui nutu regis,</p>
  <p>Da Christe famulo robur ad poenas nouum.</p>
  <p>PVER. Haeccine dicam spectare Deum?</p>
  <p>SY. Cecidere duo lumina mundi.</p>
  <p>Fax Ausonij prima senatus;</p>
  <p>Vltima gentis nostrae decora,</p>
  <p>Inopum patres, plebis asylum.</p>
  <p>Vidit coelum. gemuitque videns,</p>
  <p>Et sol refugos condidit ignes.</p>
  <p>At barbaries calcauit ouans</p>
  <p>Debita patrio corpora coelo.</p>
  <p>Hi te appello virgo Nemesi!</p>
  <p>Ibit inultum tantum facinus,</p>
  <p>Hoc nullo luet Impius auo.</p>
  <p><hi rendition="simple:bold">CHORVS.</hi></p>
  <p><hi rendition="simple:italic">Dei timenda iudicia.</hi></p>
  <p>IT laurigeris vecta quadrigis,</p>
  <p>Atque innocuo sanguine tinctam</p>
  <p>Palmam impietas effera iactat.</p>
  <p>Cecidere duo lumina regni,</p>
  <p>Immersa suo sanguine liuent,</p>
  <p>Et barbaries ebriâ caede,</p>
  <p>Ardente mero proluit ora.</p>
  <p>Luget sparsis Roma capillis,</p>
  <p>Et ferali tempora taxo</p>
  <p>Cingit, laceris contusa genis,</p>
  <p>Dum res hominum saeuo versat</p>
  <p>Alea ludo. Dicite stellae.</p>
  <p>Vigiles oculi numinis, vnde</p>
  <p>Tam saeua pios funera vexant?</p>
  <p>Veniet veniet rapido velox</p>
  <p>Turbine Nemesis, veniet, veniet.</p>
  <p>Si sera venit, quàm saeua venit!</p>
  <p>Vt fulmineo decutit ictu</p>
  <p>Pastas nimiâ glande columbas.</p>
  <p>Ludite pisces, ludite coeci</p>
  <p>Per blanda leuis Tethidos regna,</p>
  <p>Ore voraci carpite praedas;</p>
  <p>Dum luxuries mitis inescat.</p>
  <p>Hamus nescia guttura nectit.</p>
</div>
<div type="level1" xml:id="actvs-qvartvs.">
  <head>8. ACTVS QVARTVS.</head>
  <p>THEODORICVS</p>
  <p><hi rendition="simple:italic">Elpidiae capita Boëtij &amp; Symmachi
  obijcit supplicanti.</hi></p>
  <p>SIc est tonandum, perfidi reges iacent,</p>
  <p>lacent securi saucij, tabo obliti,</p>
  <p>Et contumacis spiritus iuuenans calor</p>
  <p>Abijt in auras, sic Deum vlcisci iuuat.</p>
  <p>Iam me timebunt Troiades, si non amant.</p>
  <p>Hac saeua maneant fata furiosas manus,</p>
  <p>Quaecumque sceptra vellicant magni Iouis.</p>
  <p>Qui fulminanti stultus occurrit Deo,</p>
  <p>Sic deflagratis concidat pennis ruens</p>
  <p>Dirum bidental, posteri secli pauor.</p>
  <p>ELP. O qui reorum subleuas moestas cruces,</p>
  <p>Sacramque miseris porrigis sospes manum,</p>
  <p>Iubesne tandem carcere educi reos?</p>
  <p>TH. Iam liberaui.</p>
  <p>ELP. Regis ô clementiam!</p>
  <p>Vbi est maritus, vbi sacer meritis parens?</p>
  <p>Satiare pietas, affatim complexibus.</p>
  <p>TE. Satiare; quando sic lubet, per me licet.</p>
  <p>Agnoscis ista capita?</p>
  <p>EI.P. Heu! heu! heu! heu!</p>
  <p><hi rendition="simple:bold">CH. Eheu pudendum Tartaro &amp; Furijs
  scelus!</hi></p>
  <p>Quem se tyranni fregit ad scopulum furor!</p>
  <p>Elpidia linquitur animo, concurrite.</p>
  <p>Refouete gelido rore collapsam ocyus.</p>
  <p>Elpidia macte, suscita sensus tuos.</p>
  <p>EL. Postrema ditis vomica, scelerosum caput.</p>
  <p>Vah struma regum crudiuore mundi Cyclops,</p>
  <p>Semesa quem inter ossa tumulorum satum</p>
  <p>Rapax hyaena ventre furiali tulit:</p>
  <p>Cui vagienti face tabifica ebriam</p>
  <p>Mammam dederunt ore laruali striges.</p>
  <p>Lanio, Procustes, dire Massagetûm popa,</p>
  <p>Sic liberasti carcere, &amp; vinclis reos?</p>
  <p>O sancta capita; capita sanctorum senum,</p>
  <p>O capita mundi decora! carnificum pauor!</p>
  <p>Hiccine maritus: hiccine est genitor meus?</p>
  <p>Nescio, cruoris vndae confundit: date,</p>
  <p>Dato quaeso lymphis abluam! agnosco nimis.</p>
  <p>Confunde rursus sanguis, vt titubet leuis.</p>
  <p>Incertus in quos inmpetum laxet dolor.</p>
  <p>O genitor! ò marite! diuorsam rapis</p>
  <p>Et huc &amp; illuc anime, quem ponis modum?</p>
  <p>Ad quem recurram? quem priùs libem osculis?</p>
  <p>Ambo, stat ambo capita complecti simul.</p>
  <p>Viro &amp; parenti tumulus hic vnus satis,</p>
  <p>Viri &amp; parentis tumulus hic fiet sinus.</p>
  <p>Dilecte coniux: sancte genitor! ò coma!</p>
  <p>O labra mellea! ò caput, frons, lumina!</p>
  <p>Sic vos reuiso. Misera, quid primùm querar?</p>
  <p>Quòd viuo, quòd post tot neces restat queri?</p>
  <p>Vbinam, vbi reliqua membra, quae gremio legam?</p>
  <p>Tot lacera membris distrahor! supero tamen</p>
  <p>Foecunda poenis: coelitus vos aduoco,</p>
  <p>Animae innocentes, parcite dolori meo.</p>
  <p>Vos flere iniquum, sed rogo veniam dato.</p>
  <p>Non flere, durum est: nescit hic franum dolor:</p>
  <p>TE. Egredere pestis, egredere regni lues,</p>
  <p>Quid his querelis regna funestas mea?</p>
  <p>EL. Redde ergò matri liberos, nunquid satis</p>
  <p>Tibi litatum est sanguine &amp; patris &amp; viri!</p>
  <p>TH. Addam parenti liberos, non est satis.</p>
  <p>EL. O macerate caedibus paries priùs</p>
  <p>Te fulminabit ignea tonantis manus.</p>
  <p>Heu cernis ista magne regnator poli.</p>
  <p>Vos hîc tacetis Coelites?</p>
  <p>TH. Tandem mihi</p>
  <p>Non exigetis foeminam impuram domo?</p>
  <p>EL. Eximus, at vos oppriment fata aspora.</p>
  <p>Nostros labores respicit vindex Deus.</p>
  <p>THEODORICVS, AMALASVNTA, ATHALARICVS.</p>
  <p><hi rendition="simple:italic">Rex conuiuium celebrat.</hi></p>
  <p>NVnc tota festis laribus operetur domus.</p>
  <p>Nunc aula vernet flore purpurea nitens.</p>
  <p>Excipere proceres luce geniali volo.</p>
  <p>Gemma decori candida soles micant,</p>
  <p>Beatitates aureae coelo pluunt,</p>
  <p>Secura regna, summa votorum obtigit,</p>
  <p>Funesta postquam messuit monstra haec manus.</p>
  <p>O nata solus absque riuali impero,</p>
  <p>Terris timendus, charus at superum choris.</p>
  <p>Instruite longas patrio luxu dapes,</p>
  <p>Calices Falernis ardeant, vino nates</p>
  <p>Odora messis, fulgeant lychni rosis,</p>
  <p>Facium corona victus abscedat dies.</p>
  <p>Opima tandem sacra laetitia paro,</p>
  <p>Procul labores, nebula moestitiae procul,</p>
  <p>Meliore coelo Phosphorus dexter nitet.</p>
  <p>Genio litamus, ille visurus suos</p>
  <p>Veniat honores crine subrutilo flagrans.</p>
  <p>AMA. Heu cassa lucis pectora, &amp; dirum nefas:</p>
  <p>Quàm timeo regi vindicem coeli manum?</p>
  <p>TE. Exporge vultum gnata; quis vanus dolor</p>
  <p>Istam genarum purpuram extinguit? date</p>
  <p>Lymphas, catinos ferte famulorum greges.</p>
  <p>ELPIDIA AMICTA SACCO, THEODORICVS, AMALASVNTA.</p>
  <p><hi rendition="simple:italic">Elpidiae viduae lachrymae, Theodorici
  furor.</hi></p>
  <p>DVcite longos lumina fletus,</p>
  <p>Imbres fundite, fundite riuos.</p>
  <p>O suspiria rumpite pectus,</p>
  <p>Haec solatia lenta dolorum.</p>
  <p>Audiat aether, coelique parens</p>
  <p>Matris miserae flebile carmen.</p>
  <p>Audiat aether, &amp; funestis</p>
  <p>Idem planctibus assonet aether.</p>
  <p>Vtinam fierem moesta volucris,</p>
  <p>Canerem syluis, canerem saxis,</p>
  <p>Cecidit coniux, cecidit genitor.</p>
  <p>Cecidit mundi nobile lumen.</p>
  <p>Plangite syluae plangite rupes.</p>
  <p>Gemerent syluae, gemerent rupes,</p>
  <p>Mecum querula voce sonarent.</p>
  <p>Cecidit mundi nobile lumen.</p>
  <p>Vtinam fierem Caspius humor,</p>
  <p>Loquerer moestis manans lacrymis,</p>
  <p>Miscens socias tigribus vndas,</p>
  <p>Tigribus orbis orba profarer:</p>
  <p>Flete ô tigres, periere mei in</p>
  <p>Vitae limine dulces nati.</p>
  <p>Heu quondam mea viscera nati!</p>
  <p>Flete ô tigres, sociae flete!</p>
  <p>Fleret mecum virgata tigris.</p>
  <p>Lacrymasque meae misceret aequae,</p>
  <p>Fleret si quid durius altis</p>
  <p>Obruit vndis Caspia Thetys.</p>
  <p>TH. Empusa rursus tetra funestat dapes,</p>
  <p>Eijcite pueri, arcete pestiferum scelus.</p>
  <p>AM. Miserere genitor, liberos repetit suos.</p>
  <p>O redde genitor, redde, quid miseram enecas?</p>
  <p>TH. Eliminate foeminam veneficam.</p>
  <p>ELP. Eliminari me iubes? monstrum impium.</p>
  <p>Dum tu aulicorum perdito septus grege.</p>
  <p>Congesta mundi viscera in ventrem voras.</p>
  <p>Eliminari me iubes? orbam viro,</p>
  <p>Viro parente, liberis, mersam malis.</p>
  <p>Eliminari me iubes? testor Dei</p>
  <p>Magnum tribunal, vindices oculos voco</p>
  <p>Intaminati iudicis, tantum scelus</p>
  <p>Non erit inultum.</p>
  <p>SAT. Perge detestabilis,</p>
  <p>Nam moesta foedant ora saliarem diem:</p>
  <p>THEODORIC. AMALASVNTA.</p>
  <p>TH. MIsce Falernum Virgili &amp; gnatae &amp; mihi.</p>
  <p>Quis hoc cruentum ferculo inseruit caput?</p>
  <p>AM Quid fluctuaris genitor: est rhombi caput.</p>
  <p>TA. Erras, eruentum Symmachi cerno caput.</p>
  <p>Vt in me auaris faucibus frendens hiat?</p>
  <p>Auferte monstrum milites.</p>
  <p>AM. Piscem vides.</p>
  <p>Quem tua tulerunt nuperum viuaria.</p>
  <p>TH. Insana pisces non habent hominis caput.</p>
  <p>Ad arma, ad arma, quippe me produnt mei.</p>
  <p>At non inultum, funeri, saltem improbo,</p>
  <p>Sanguine parentem perge bacchari furor.</p>
  <p>Vaesane, vecors, degener, crude, impie,</p>
  <p>Congredere mecum, congredere, campus patet,</p>
  <p>Paratus hostis, per sequor, teneo, impeto.</p>
  <p>Ter si resurgens colla repararis fera,</p>
  <p>Ter ter recisus robore indomito cades.</p>
  <p>Et vnde fidus mucro deseruit latus?</p>
  <p>Date arma tantùm milites, arma ocyus,</p>
  <p>Sic regem inermem proditis? non hîc manum</p>
  <p>Vestram infidelem postulo, ferrum peto,</p>
  <p>Ferrum, quis horror perfide auersos rapit?</p>
  <p>Egone lectus in iocum, &amp; praedam, &amp; necem!</p>
  <p>Ite, auolate ad Tanain extremum impijs</p>
  <p>Deuota diris capita, de vestrâ fugâ</p>
  <p>Ducam triumphos, teste sic coelo iuuas</p>
  <p>Punire sontes, solus in Martem ruo.</p>
  <p>AM. Quae furia tristi missa Cocyto ruit.</p>
  <p>Regisque mentem sede dimouit sua?</p>
  <p>Adibo patrem natat sed vereor minas,</p>
  <p>Toruique vultus igneas timeo faces.</p>
  <p>Tu. Ecce ecce catulis cincta furialis lupa</p>
  <p>Saeuum minatur sanguinis flagrans siti.</p>
  <p>Date mi sagittas, triste portentum ruam,</p>
  <p>Moriêre monstrum dexterâ stratum meâ.</p>
  <p>Per densa nemorum, perque inaccessos specus,</p>
  <p>Per vim sonoram fluminum perge, incita</p>
  <p>Gradus fugaces, si potes, pennas cape,</p>
  <p>Libra te in astra, praepes haerentem fugam</p>
  <p>Haec anteuertet dextra, non ictus rudes</p>
  <p>In monstra meditor, Hercules nobis pater.</p>
  <p>AM. Dehisce terra, terra me gremio excipe,</p>
  <p>Aufer paternis manibus infandum scelus.</p>
  <p>Prohibete Superi (si quid est coelo pium)</p>
  <p>Prohibete Superi, ne quid intentet furor.</p>
  <p>TE. Feriam, peribunt, insequar, vana est fuga,</p>
  <p>Heu rursus in me Symmachus dirum furit,</p>
  <p>Magnumque tetri gutturis hiatum explicat.</p>
  <p>Quo me resorbet aestus Euripi vorax?</p>
  <p>Date mi quadrigas, culmen inscendam poli,</p>
  <p>Illinc flagranti cinctus astrorum choro</p>
  <p>Vnda sacrati sulphuris terram obruam.</p>
  <p>Furiale monstrum tu mihi vitam eripis,</p>
  <p>Ignosce quaeso Symmache, heu heu Symmache,</p>
  <p>Ignosce quaeso, supplices tendo manus.</p>
  <p>Vel me repentè gutture trifauci vora.</p>
  <p>AMALASVNTA, PRINCIPES, THEODORICVS</p>
  <p><hi rendition="simple:italic">Infertur lecto.</hi></p>
  <p>AM RAbida phrenesis pectus indomitum quatit.</p>
  <p>O lecta corda principum succurrite.</p>
  <p>PR. Heu quae Megaera rupta phlegetontis lacu</p>
  <p>Huic viperinas, pectori afflauit faces?</p>
  <p>Toruas seuerae frontis intentat minas.</p>
  <p>Densam cruentis faucibus spumam egerit,</p>
  <p>Totus furorem perfurit diris sacer.</p>
  <p>Ecquis furenti dexter opponat manum?</p>
  <p>Ego ego adibo, principis ferrum induam,</p>
  <p>Iuuat perire, si perit, dulce est mori.</p>
  <p>Miserande princeps siccine incassum furis?</p>
  <p>Simulacra fingens infera, &amp; pestes nouas.</p>
  <p>En fida stipat turba bellantum latus.</p>
  <p>Agnosce proceres, genibus aduoluor tuis</p>
  <p>Dominumque pronus veneror. TE. O monstrum horridum!</p>
  <p>Symmache quid istis dentibus me me teris?</p>
  <p>Confice perosum lumen ingratum poli.</p>
  <p>Heul heul heu! heu!</p>
  <p>AM. Fulcite corpus regio impositum thoro,</p>
  <p>Agnosce natam, genitor ego tua sum, tua</p>
  <p>Amalasunta, respice in fletus meos,</p>
  <p>Respice tenellum, qui tibi tendit manus,</p>
  <p>Tuoque parce sanguini.</p>
  <p>TE Quid me enecas?</p>
  <p>O nata si me diligis, per te rogo</p>
  <p>Euisceratum corpus inuicti patris</p>
  <p>Iube refosso pectore enectum mori.</p>
  <p>Ego cruentis faucibus monstri haereo,</p>
  <p>Secante fractus dente, discerptus, lacer,</p>
  <p>Et tot dolorum vortice anxifero gemens.</p>
  <p>O nata rumpe taedia &amp; nexus graues</p>
  <p>Haerentis animae, quò meam tendis necem?</p>
  <p>AM. Sinite quiescat, solus illapsus sopor</p>
  <p>Attemperabit cordis indomitas faces.</p>
  <p>VMBRAE INTERFECTORVM, QVAE LECTVM CIRCVMEVNT.</p>
  <p>Genius Bonus, Theodoricus.</p>
  <p>VM. I. VIdimus olim, vidimus albi</p>
  <p>Lumina solis, cùm purpureo</p>
  <p>Nitidas luces funderet ore:</p>
  <p>At nunc tegimur nocte profundâ</p>
  <p>VM. 2. Non ita prati sorbet honores</p>
  <p>Feruidus acri Titan radio:</p>
  <p>Vt nos ruptis messuit annis</p>
  <p>Bacchans Atropos falce cruentâ.</p>
  <p>VM. 3. Non tam rapido concita currunt</p>
  <p>Flumina lapsu, quàm vita fugax</p>
  <p>Celeri glomerat sua pensa manu,</p>
  <p>Truditque diem protrusa dies.</p>
  <p>VM. 1. At lenta nimis stamina Parcae</p>
  <p>Gladio regis visa fuerunt.</p>
  <p>Hic nos medio raptos cursu</p>
  <p>Condidit auidis manibus Orci.</p>
  <p>VM. 3. Debite flammis homicida veni;</p>
  <p>Anima Superos sonte fatigas,</p>
  <p>Et te dudum Furiae expectant,</p>
  <p>Debite flammis homicida veni.</p>
  <p>BO. GENI. Ego ille custos Angelus regis feri</p>
  <p>Duodena lustra fidus huic haesi comes,</p>
  <p>Nostroque fictus pollice excreuit tener</p>
  <p>Ad regna mundi. Prima cùm pectus viri</p>
  <p>Bellona thyrso quateret, &amp; saeuum fremem</p>
  <p>Armis tonaret vltimus mundi stupor.</p>
  <p>Ego praeibam flammeo curru vehens,</p>
  <p>Ego demetebam capita bellantum, ocyor</p>
  <p>Alis trisulci fulminis, perque aethera</p>
  <p>Leuis ferebam nobilem palmis virum.</p>
  <p>Sic sempiterni fata voluebant Dei.</p>
  <p>Princeps beate, quis tibi innubis dies</p>
  <p>Non luxit auro purius sub me duce?</p>
  <p>Cùm temperarem lubrica aetatis vices,</p>
  <p>Mollique penso ducerem fati moras.</p>
  <p>At nunc prophanâ mente calcasti Deum,</p>
  <p>Et me expuisti corde furiali tumens.</p>
  <p>Haec sunt laborum praemia, &amp; amoris mei.</p>
  <p>Exinde quae te lancinant furiae, vides,</p>
  <p>Iaces cruentus, turpis, exosus tibi,</p>
  <p>Dolore vinctus morbi ineluctabilis,</p>
  <p>Et iam propinquat saeua Parcarum manus,</p>
  <p>Cinctusque diris lectus &amp; flagrans rogis.</p>
  <p>Testor beatos Coelites, comites meos,</p>
  <p>Testor verendi numen aeternum Patris.</p>
  <p>Tentata per me cuncta, quò te te ô miser</p>
  <p>Heu dulce quondam pignus, efferrem polo.</p>
  <p>Nunc te relinquo debitum flammis caput,</p>
  <p>Nunc te relinquo, fata sic patris iubent.</p>
  <p>Vale ô amoris triste depositum mei!</p>
  <p>Vale ô fidelis comitis infidus comes.</p>
  <p>Vale ô dolorum longa nostrorum seges!</p>
  <p>Ad templa coeli remeo; tu execrabilis</p>
  <p>Ad nigra perge regna sulphureae plagae,</p>
  <p>Eheu fidelis comitis infidus comes!</p>
  <p>TH. Adeste, adeste, nigra Furiarum phalanx,</p>
  <p>Tumultuoso claustra Plutonis pede</p>
  <p>Proruite, rapite, rumpite inuisas domos.</p>
  <p>Adeste turpes, lurida, tetra, impia</p>
  <p>Pinu cruenta, crine ferali obsitae,</p>
  <p>Glomerate noctis densa fumiferâ face,</p>
  <p>Et sulphuratis obruite mundum globis.</p>
  <p>Iam me relinquit Genius, &amp; circa thorum</p>
  <p>Effusa volitat tristis Vmbrarum cohors.</p>
  <p>Quò quò trementes Parca protendis colos?</p>
  <p>Exscinde, rumpe, perde, quid terras grauo?</p>
  <p>Nunc nunc in astra spiritum inimicum expuam,</p>
  <p>Et astra mecum concidant, terram &amp; polum</p>
  <p>Mecum sub atrâ nocte demergat chaos!</p>
  <p>NEMESIS, ATROPOS. THEODORICVS MORITVR.</p>
  <p>TAndem illa Nemesis laneo repens pede,</p>
  <p>Vltrice dextrâ sontium plecto dolos.</p>
  <p>Tandem Tonantis fornice aurato ruens</p>
  <p>Emissa veni sanguinis vindex pij.</p>
  <p>Hunc execrandum fata deposcunt senem,</p>
  <p>Dei ad tribunal flebiles Vmbra vocant.</p>
  <p>Et tu moraris Atropos? quid fluctuas?</p>
  <p>Incestuosae percudis euacua colos,</p>
  <p>Tu credo metuis militum astantes globos?</p>
  <p>AT Nec sceptra metuo Nemesi, nec satellites:</p>
  <p>Scis ipsa, quid mihi timores exprobras?</p>
  <p>Regum in coronis haec manus ludos facit,</p>
  <p>Sternitque iuuenes aere florentes truci,</p>
  <p>Expecto tantùm iussa supremi patris.</p>
  <p>NEM. Perge, ergo perge, nam tibi mandas Deus.</p>
  <p>AT. Emorere tandem, emorere funestum caput.</p>
  <p>TE Eheu! heu! heu!</p>
  <p>NEM. Habet, peractum est, sume tu praedam, Dei</p>
  <p>Ego ad tribunal execratam animam fero.</p>
  <p>AMALASVNTA, ATHALARICVS,</p>
  <p><hi rendition="simple:italic">Principes mortuum lugent.</hi></p>
  <p>AM BEne est, quiescit ex soporatus dolor.</p>
  <p>Lenique membra rore somnus perluit.</p>
  <p>Sed vnde nullos halitus spirat sopor?</p>
  <p>Hei mihi, rigescit corpus infesto gelu.</p>
  <p>Actum est, in auras cessit effusus calor.</p>
  <p>O genitor! ô Rex genitor.</p>
  <p>AT. O Rex! ô Pater!</p>
  <p>AM. Actum est, sopore ferreo vinctus iacet.</p>
  <p>Crepate magni templa labefacta aetheris,</p>
  <p>Immerge Titan triste anhelantes equos.</p>
  <p>Tu qui nitentis fraena moderaris poli,</p>
  <p>Offunde nebulas, praelia Aquilonum vndique</p>
  <p>Committe, caecis nubibus sepeli diem.</p>
  <p>Quid parcis astris ò Pater: Caesar perit.</p>
  <p>Mundum ruentem Caesaris casus trahat,</p>
  <p>Heu tam repentè concidit Romae caput,</p>
  <p>Lectumque pictis funebrem iunxit thoris.</p>
  <p>Hic est triumphis nempe decretus dies!</p>
  <p>Quid capitis ornamenta? quid gemmas graues</p>
  <p>Gesto? decebant ista, dum vixit pater.</p>
  <p>Augusta tepidis atria lacrymis natent,</p>
  <p>Assueta choreis tecta lamentis sonent.</p>
  <p>Efferte lecto corpus inuicti patris,</p>
  <p>Efferte, manibus sepeliam patrem meis</p>
  <p>Saepe efferendum, quamdiu viues dolor.</p>
  <p><hi rendition="simple:bold">CHORVS</hi></p>
  <p><hi rendition="simple:italic">Suppliciorum aeternam seueritatem
  impijs minatur.</hi></p>
  <p>COntemptrix Superùm mens hominum minas</p>
  <p>Iactat syderibus, fluminis ebria</p>
  <p>Pigri vorticibus, numina despicit,</p>
  <p>Dum noctis Famulae pensa trahunt necis.</p>
  <p>Quid gemmis properas vina capacibus,</p>
  <p>Et nubem Assyrijs frangis odoribus?</p>
  <p>Improuisa ruit cadibus Atropos,</p>
  <p>Et mensam aerio turbine concutit.</p>
  <p>Hinc castra Eumenidum sanguineis fremunt</p>
  <p>Taedis, &amp; lacerum pectus agit furor.</p>
  <p>Instat iustitiae lance potens Deus,</p>
  <p>Et mortale scelus numine discutit.</p>
  <p>Eheu terribilis vestibulum fori!</p>
  <p>Heu dirae facies, astra cruoribus</p>
  <p>Respersa in miseros funereis pluunt,</p>
  <p>Et ferruginea sol rapitur rotum.</p>
  <p>Heu manes piceo flumine torridos!</p>
  <p>Heu dira anguigenum dira cubilia!</p>
  <p>Heu flammis tumulos perpetuis graues!</p>
  <p>Vt culpa Nemesis terga premit ferox,</p>
  <p>Et repit tacito subsiliens gradu.</p>
  <p>„Magnae serò molunt coelituum molae,</p>
  <p>„Sed frangunt penitus cornua sontibus.</p>
</div>
<div type="level1" xml:id="actvs-qvintvs.">
  <head>11. ACTVS QVINTVS.</head>
  <p><hi rendition="simple:bold">CHORVS ANGELORVM CVM TVBIS,</hi></p>
  <p><hi rendition="simple:italic">Quorum vnus clamat.</hi></p>
  <p>INdicta terris funera, indico polo.</p>
  <p>Audite summi templa tremefacta aetheris.</p>
  <p>Audite vocem syderum vigiles chori.</p>
  <p>Quicunque miti cingitis pompâ Deum.</p>
  <p>Audite mentes, aetheris magni incolae,</p>
  <p>Quaecunque purum incenditis flammis locum.</p>
  <p>Audite solis aurei geminae domus,</p>
  <p>Audi, intremisce terra ad obtutus meos,</p>
  <p>Audite voces vltimae mundi plagae,</p>
  <p>Audite mixti Regibus parui lares,</p>
  <p>Quicunque colitis sub polo viuas domos.</p>
  <p>Audite cineres Principum, quotquot suis</p>
  <p>Tellus sepultos foeta visceribus capit.</p>
  <p>Ego flagranti turbine emissus polo</p>
  <p>Magnum ad tribunal euoco regem impium,</p>
  <p>Qui tot piorum sanguine effuso madens,</p>
  <p>Foedauit alta templa sydereae plagae.</p>
  <p>Adeste quotquot necuit incestâ fame,</p>
  <p>Adeste quotquot barbarus gladio tulit.</p>
  <p>Ades Ioannes &amp; Boeti &amp; Symmache,</p>
  <p>Adeste, diuûm sic iubet vindex Pater.</p>
  <p>IOANNES PONTIFEX, BOETIVS, SYMMACHVS</p>
  <p><hi rendition="simple:italic">Prodeunt ad iudicium.</hi></p>
  <p>IO. QVò me Christe rapis tui</p>
  <p>Plenum? quis decor aurei</p>
  <p>Affulget mihi luminis?</p>
  <p>Quae quae flamma medullitus</p>
  <p>Me depascitur intimum?</p>
  <p>O flamma! ô amor! ô Deus!</p>
  <p>Queis me mergis amoribus?</p>
  <p>Ohe parce precor, precor:</p>
  <p>Est mens plena Deo, &amp; Deum</p>
  <p>Expleta, &amp; sitiens cupit.</p>
  <p>O tantùm liceat mihi</p>
  <p>Haec incendia pectoris</p>
  <p>Leni spargere flumine!</p>
  <p>Spargis, perluis, irrigas,</p>
  <p>Ohe parc, perecor, precor:</p>
  <p>Viui copia riuuli</p>
  <p>Flammas excitat acriùs,</p>
  <p>Et mens languida viuidè</p>
  <p>Foecundis flagrat ignibus,</p>
  <p>Et flagrare cupit magis.</p>
  <p>O flamma! ô amor! ô Deus!</p>
  <p>Bo. O magne terris Pontifex, maior polo,</p>
  <p>Vt te coruscis gloria inspergit rosis,</p>
  <p>Et liliatae purpurae vestit sinu.</p>
  <p>Vt amicantes oris aetherei faces,</p>
  <p>Radiosque capitis vulgus animarum pauet?</p>
  <p>O viue diuis, viue dilectus Deo.</p>
  <p>IOA. Ades Boeti patricium quondam decus,</p>
  <p>Nunc altioris curiae fulgens honos,</p>
  <p>O quàm decorum pro Dei caussa mori!</p>
  <p>O frater vt te coelitum rector beat.</p>
  <p>Vt plena fundit gloria excelsas opes!</p>
  <p>Accede, propera, iunge complexus pios.</p>
  <p>Et tu catenae Symmache ô nostrae comes,</p>
  <p>Vt te lubenter teneo in amplexu meo?</p>
  <p>Senex beate vicimus regis minas,</p>
  <p>Senex beate vicimus Christo auspice.</p>
  <p>SIM. O mi Boeti durus excessit dolor,</p>
  <p>Suoque lacrymas pollice extersit Deus.</p>
  <p>Non iam catenae liuidos stringunt pedes,</p>
  <p>Non squallor altus obsitos artus grauat.</p>
  <p>Fugit malorum saeua pestiferum lues,</p>
  <p>In nosque plena Christus exundat manus.</p>
  <p>Cerne ô Boeti quantus hic solij decor,</p>
  <p>Vt alta templa lucis auratae nitor</p>
  <p>Aeternus ambit, exulant noctis vices,</p>
  <p>Nec casta furuo limina attingunt pede.</p>
  <p>At quanta tectis gloria! ô regum domus,</p>
  <p>O cella agrestes. suppudet vestri, licet</p>
  <p>Profunda luxus copiae: vobis trabes</p>
  <p>Scitè excauatas artifex iunxit manus,</p>
  <p>Laqueata citro pondera, atque ingens ebur</p>
  <p>Passim columnae sustinent auro graues.</p>
  <p>Caelatus ordo parietum argento nitet,</p>
  <p>Hinc candicantes eminent statuae, &amp; suos</p>
  <p>Per aulam honores flexibus varijs ligant.</p>
  <p>Asarota sternit viua pretiosus lapis</p>
  <p>Caesim imminutus, perque picturae modos</p>
  <p>Discriminatur saepè periturus labor.</p>
  <p>Elementa cuius omnia exuuijs nitent.</p>
  <p>At hic viretis perpes in sacris honos,</p>
  <p>Quem non niualis agger, aut ventus furens,</p>
  <p>Nec coeli inertis fumidus tangit vapor,</p>
  <p>Per prata laeta, perque florigeras opes</p>
  <p>Emissa sudant balsama, &amp; lactis fluunt</p>
  <p>Cum melle riui, fluuius hinc campos secant</p>
  <p>Crystalla puris fontibus latè refert.</p>
  <p>Aurum &amp; lapillos alueo implicitos rotat,</p>
  <p>Affusa stringens tecta fugienti pede.</p>
  <p>Ripas coronat arbor, &amp; longè patens</p>
  <p>Virente semper alligat syluam coma.</p>
  <p>Duodena fructus decora per menses vehens,</p>
  <p>Duodenus anni reddit emeriti labor.</p>
  <p>Vbi ista tellus nuper assurgens polo?</p>
  <p>Quàm paruus imis subsidet pedibus globus?</p>
  <p>Tales hirundo construit nidos loquax,</p>
  <p>Totumque tecto figit in luteo larem.</p>
  <p>At at tyranni ceu leues formiculae</p>
  <p>Et hinc, &amp; illinc, mille per partes humi</p>
  <p>Glebam fugacem diuidunt ferro &amp; face.</p>
  <p>Sed ecce summo considet iudex throno.</p>
  <p>NEMESIS, IVSTITIA DIVINA, ANIMAE</p>
  <p><hi rendition="simple:italic">Interfectorum Iudicium.</hi></p>
  <p>TVum ad tribunal belluam adduxi Soror,</p>
  <p>Contaminatam sordibus, caede impia.</p>
  <p>Tandem illa, tandem venit in casses meos</p>
  <p>Petita praeda, praeda nexilibus plagis</p>
  <p>Implexa frustrà quaerit effugium necis.</p>
  <p>Audi innocentum flebiles questus soror,</p>
  <p>Et impiorum frange conatus truces.</p>
  <p>IVST. Orate caussas, tempus est, mandate Deus.</p>
  <p>IO. O diua coeli gemma, terrarum pauor,</p>
  <p>Ecquas querelas ad tuas aures feram</p>
  <p>Supereffluentis gloriae riuis natans?</p>
  <p>Mihi, fatebor, durior quondam fuit</p>
  <p>Miserandus ille, nocte cùm moesta obsitum</p>
  <p>Coeci barathri, necuit infestâ fame.</p>
  <p>Sed hic beatus carcer, &amp; foelix fames,</p>
  <p>Quae nos ad astra gemmeo curru vehunt.</p>
  <p>BO. Testor perennis flammeam solis rotam,</p>
  <p>Et fornicatas aurei sedes poli,</p>
  <p>Cùm laeta gladio colla subijcerem tuo,</p>
  <p>Non mihi dolebat vulnus, ast iram Dei</p>
  <p>Tuosque casus praeuidens, frustrà miser</p>
  <p>Frustrà gemebam, cùm tibi mentis ferae</p>
  <p>Vallaret aures triplicis adamantis rigor.</p>
  <p>S1. Cùm te ad tribunal poscerem summi Dei,</p>
  <p>Delira ridens pectora explebas scelus,</p>
  <p>Tunc inter altas totus effusus dapes,</p>
  <p>Ardente vino floreâ messe obrutus,</p>
  <p>Senis cruentum mortui tractans caput,</p>
  <p>Oculis bibebas sanguinem mixtum mero.</p>
  <p>Exinde quae te damna diuexant, vides.</p>
  <p>Furore mentis captus, ignotus tibi,</p>
  <p>Tandem expuisti spiritum, quid me inuocas?</p>
  <p>Vtinam cruore flecterem coeli minas.</p>
  <p>Sed fata versant debitas poenas tibi,</p>
  <p>Et has querelas iustus extorquet Deus.</p>
  <p>IVSTITIA DIVINA, THEODORICVS.</p>
  <p>IVST. SEntina scelerum, facinorum dire artifex,</p>
  <p>Audis querelas innocentum? audis preces?</p>
  <p>Effusus in te clamat ex terris cruor,</p>
  <p>Meum tribunal flebili gemitu quatit,</p>
  <p>Dextramque poscit vindicem: quid me aspicis?</p>
  <p>Scelerate, quid me lugubri questu vocas?</p>
  <p>Scilicet habenas orbis ego dederam tibi,</p>
  <p>Vt praeferoci mente proculcans patrem,</p>
  <p>Vt innocentum caede sacrilegâ madens</p>
  <p>Ferres in astra debitum Furijs caput?</p>
  <p>Incestuosi ferreum cordis nefas:</p>
  <p>Quis sic rebelli mente contemnit Deum?</p>
  <p>Iubet astra labi coelitum Rex &amp; Pater:</p>
  <p>Currunt, recurrunt astra pro nutu Dei.</p>
  <p>Iubet sonoras Nerei furias premi,</p>
  <p>Flectunt, reflectunt aequora ad nutum Dei.</p>
  <p>Iubet serenis fluere Titanem rotis,</p>
  <p>Cursus, recursus fingit ad nutum Dei.</p>
  <p>Iubet feraces parere telluris sinus.</p>
  <p>Claudit, recludit viscera ad nutum Dei.</p>
  <p>Vnus homo mente ferrea ridet polos,</p>
  <p>Et esse censet maximum rerum Patrem,</p>
  <p>Quod pupa, stipes, truncus, aut vnctus lapis,</p>
  <p>Audes ad istud hiscere ô vecors caput!</p>
  <p>TH O diua genitrix.</p>
  <p>I. Diua? non fueram tibi.</p>
  <p>T. Per te verendi capitis excelsum decus.</p>
  <p>I. Quod tu efferato stulte calcabas pede.</p>
  <p>T. Per sceptra! IVS. Quae tu vitrea censebas priùs.</p>
  <p>T. Per sacra! IVS. quae prophana fecisti impie!</p>
  <p>T. Per Christiani nomen. IVS. Hoc non est tuum.</p>
  <p>TE. Per chrisma sanctum! IVS. Polluisti degener.</p>
  <p>TE. Per sanguinem Christi rogo! IVS. Christi? ô miser!</p>
  <p>Christi cruorem, quem profudisti nocens.</p>
  <p>TE. Et per beatos Angelos! IVS. Hostes tuos.</p>
  <p>TE. Miserere diua. IVS. Miserear? Leges vetant.</p>
  <p>TE. Aliud tribunal posco. IVS. Quod? TE. Clementiae.</p>
  <p>IVS. Tunc te decebat carnifex clementia,</p>
  <p>Cùm consularis foemina ad solium tuum</p>
  <p>Affusa, peteret &amp; viri &amp; patris caput.</p>
  <p>TE Erraui iniquus fateor, &amp; me me pudet.</p>
  <p>Heu vermis intus aestuans torret iecur,</p>
  <p>Meisque fibris pascit aeternam famem.</p>
  <p>Quocunque specto, mille carnifices mihi,</p>
  <p>Tormenta mille, mille densantur cruces.</p>
  <p>Si specto coelum, fulgurat totum minis,</p>
  <p>Si terram, hiantes finditur rimas agens,</p>
  <p>Et me ruinae turbine exterret minax.</p>
  <p>Quòd si reflecto lumina ad corpus meum,</p>
  <p>Iacet cruentum, pallidum, exosum mihi.</p>
  <p>Pigmenta sortis regiae, vah quàm citò</p>
  <p>Euanuerunt somniorum somnia!</p>
  <p>Nunc anima foeda, incesta, detestabilis,</p>
  <p>Versor, reuersor, voluor, allidor, premor,</p>
  <p>Miserere diua. IVS. Fata misereri vetant.</p>
  <p>TE. Cur mihi dedisti corpus? hoc semen mali,</p>
  <p>Haec Lerna putris peste me saeua necat.</p>
  <p>Quippe hic medullis carnifex pastus meis,</p>
  <p>Tua pensa Lachesi texuit fune aureo,</p>
  <p>Et mors sub auro tecta per coecum ruit.</p>
  <p>IVS. Poterat habenis comprimi, seruum dedi.</p>
  <p>Regem creasti. Tu. Quid mihi tandem dabas</p>
  <p>Hanc aulicorum gloriam &amp; fluxus opes!</p>
  <p>IVST. Vt subleuares pauperum moestam famem.</p>
  <p>TE. Sed fraena laxant diuites vitae impiae.</p>
  <p>IVST. Sed fraena cohibet optimus diuum timor.</p>
  <p>TH. Cur me efferebas imperi ad summum decus?</p>
  <p>IVST. Vt qualis esses proderet Foelicitas.</p>
  <p>TE Me Sycophanta turpis clusit dolus.</p>
  <p>IVST. Quid Sycophantas obijcis? quippe es puer.</p>
  <p>TH. Heu me fefellit spurcus hic damon! IVS. Deo</p>
  <p>Tu praeferebas daemonem execrabilis,</p>
  <p>Hic te crearat: passus hic causa tua!</p>
  <p>Hic pollicebatur polos? TH. Horum nihil.</p>
  <p>IVST. Et tamen Alastor placuit hic spreto Deo.</p>
  <p>Maledicte ad ignem: perge maledicte ad stygem.</p>
  <p>TE. Quin diua potius si iubes, fiam vapor,</p>
  <p>Tellure rupta noxio qualis venit</p>
  <p>Megaerae ab antro, si placet, fiam nihil</p>
  <p>Ex rege tanto IVS. Te pati poenas decet.</p>
  <p>Maledicte viues, ad tuos viues rogos.</p>
  <p>TE. O diua, Rex sum, fallor! at quondam fui.</p>
  <p>IVST. Reges potenter praepotens torquet Deus.</p>
  <p>TI. Permitte terris diua me ferri vagum.</p>
  <p>Aut membra pecudis induere, vel si libet,</p>
  <p>Apta figuram noctuae regi impio,</p>
  <p>Vt impiatae culmine insistens domus,</p>
  <p>Ferale gnatis occinam carmen meis,</p>
  <p>Et astra nostris dura lamentis gemant.</p>
  <p>IVST. Maledicte ad ignem: perge maledicte ad stygem.</p>
  <p>TH. Sed quamdiu durabit hic noster rogus?</p>
  <p>IVST. Maledicte quaeris? quamdiu stabit Deus</p>
  <p>TE. Aeternitas! aeternitas! aeternitas!</p>
  <p>Putasne viuam mersus his ardoribus!</p>
  <p>IVST. Maledicte viues, in tuas viuus cruces.</p>
  <p>TR. O diua, saltem guttula roris tui</p>
  <p>Attemperabis misericors flammas truces.</p>
  <p>IVST. Ego iusta, quid demens misericordem vocas?</p>
  <p>Tu O diua, saltem per tenebrosos situs</p>
  <p>Gementis Orci sparge vel radium poli</p>
  <p>Librans sub axe, si negas, lucem mihi</p>
  <p>Fac de scelestis ignibus, fac de face</p>
  <p>Furiarum. Atrocem postulo. at misero est satis.</p>
  <p>IVST. Maledicte lucis templa spreuisti prius.</p>
  <p>Maledicte ad ignem: perge maledicte ad stygem.</p>
  <p>Tu. Vnum precabor, quando me ad flammas iubes</p>
  <p>Abire, quando me hospitem fornax manet,</p>
  <p>Stratusque spiris anguium, &amp; prunis thorus,</p>
  <p>Euiscerati pectoris vermem eripe,</p>
  <p>Qui tabe lenta deuorans pectus coquit.</p>
  <p>IVST. Aletur igne tartari vermis tuus.</p>
  <p>TH O vermis. ô flamma, ô tenebrarum domus!</p>
  <p>Aeternitas! aeternitas! aeternitas!</p>
  <p>Maledicta mater misera, maledictus pater!</p>
  <p>Maledicta quae me peperit huic mundo dies!</p>
  <p>Maledicta sceptra: regna maledicta impia!</p>
  <p>Maledicta coelo stella natalis mei!</p>
  <p>Inter cometus ferreum condat caput,</p>
  <p>Aut mecum in atrum missa praecipitet chaos.</p>
  <p>IVST. Satis est, in ollam mitte Vulcani soror.</p>
  <p>TE. O vermis! ô flamma! ô tenebrarum domus!</p>
  <p>Aeternitas! aeternitas! aeternitas!</p>
</div>
<div type="level1" xml:id="back">
  <head>Back</head>
  <p>FINIS.</p>
</div>
</body>
</text>
</TEI>
