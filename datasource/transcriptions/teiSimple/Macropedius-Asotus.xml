<?xml version="1.0" encoding="utf-8"?>
<TEI xmlns="http://www.tei-c.org/ns/1.0">
<teiHeader>
  <fileDesc>
    <titleStmt>
      <title></title>
    </titleStmt>
    <publicationStmt>
    </publicationStmt>
    <sourceDesc>
      <p>Produced by pandoc.</p>
    </sourceDesc>
  </fileDesc>
</teiHeader>
<text>
<body>
<div type="level1" xml:id="front">
  <head>Front</head>
  <p>/</p>
  <p>ASOTUS EVANGELICUS</p>
  <p>seu evangelica de filio prodigo parabola.</p>
  <p>Epistula nuncupatoria, iambico trimetro.</p>
  <p>Georgius Macropedius Godofrido Bollio,</p>
  <p>Traiectinae civitatis consuli meritissimo, S. D.</p>
  <p>Quia non modo de me, sed et de omni domo</p>
  <p>Nostra bene meritus es, vir ornatissime,</p>
  <p>Volui profecto saepe gratificarier</p>
  <p>Aliquo tibi munusculo. Verum quia</p>
  <p>Neque aureo neque gemmeo neque Tyrio</p>
  <p>Inops queo, tentabo litterario.</p>
  <p>Scripsi olim adulescens trimetris versibus</p>
  <p>Et tetrametris, ea phrasi et facundia</p>
  <p>Qua tum per adulescentiam et mala tempora</p>
  <p>Licebat, evangelicum <hi rendition="simple:italic">Asotum</hi> aut
  <hi rendition="simple:italic">Prodigum</hi>,</p>
  <p>Omnis quidem mei laboris initium.</p>
  <p>Cum igitur sciam te nostra, quamquam vilia,</p>
  <p>Non prorsus aversarier, quem iam fere</p>
  <p>Annos triginta velut inutilem abdidi,</p>
  <p>Denuo resumpsi et edidi, ut tibi dedicem.</p>
  <p>Cape igitur hoc manibus (quod aiunt) candidis</p>
  <p>Munusculum, ut sub gravibus atque seriis</p>
  <p>Rebus habeas quo animum subinde recrees.</p>
  <p>Rogoque te, ne tam xenion ac benevolum</p>
  <p>Animum tui Georgii Macropedii</p>
  <p>Consideres. Vale, vir ornatissime.</p>
  <p>ARGUMENTUM IN ASOTUM.</p>
  <p>Duos pater familiae habebat filios,</p>
  <p>Quorum quidem senior, quo erat frugalior,</p>
  <p>Hoc iunior rerum fuit profusior.</p>
  <p>Is deprehensus cum improbis graecarier,</p>
  <p>A fratre primum, a patre deinde carpitur.</p>
  <p>Plexis proinde sodalibus patrem petit,</p>
  <p>Rem hereditariam accipit. Longe in Asiam</p>
  <p>Comitantibus scortis duobus navigat.</p>
  <p>Scortatur inibi remque perdit pessime</p>
  <p>Dolore patre affecto et aegritudine.</p>
  <p>Tandem fame premente servit et sues</p>
  <p>Pascere coactus siliquis ventrem suum</p>
  <p>(Quamvis cuperet) implere non permittitur.</p>
  <p>Ductus igitur felici paenitudine</p>
  <p>Tandem ad patrem supplex revertit; gratiam,</p>
  <p>Quam demeruerat, lacrimi uberrimis</p>
  <p>Implorat, impetrat. Pater vitulum iubet</p>
  <p>Seniore fratre non ferente occidier.</p>
  <p>Epulantur et ducunt choros cum gaudio.</p>
</div>
<div type="level1" xml:id="main">
  <head>Main</head>
  <p></p>
</div>
<div type="level1" xml:id="dramatis-personae.">
  <head>1. DRAMATIS PERSONAE.</head>
  <p>Prologus Diaboli duo</p>
  <p>Eumenius, senex Lorarii quatuor</p>
  <p>Philaetius, filius senior Margaenium</p>
  <p>Asotus, filius iunior Planesium meretrices</p>
  <p>Comasta Ancilla</p>
  <p>Daetrus servi nequam Colax, parasitus</p>
  <p>Merimnus Paegnium, puer Asoti</p>
  <p>Tribonius Peregrinus Milesius</p>
  <p>Thryptus</p>
  <p>Cometa servi frugi Chorus ex pueris et puellulis.</p>
</div>
<div type="level1" xml:id="prologus.">
  <head>2. PROLOGUS.</head>
  <p>Iambico trimetro.</p>
  <p>Non futiles nugas, ut hortos Tantali</p>
  <p>Siculasve gerras aut Hiberas nenias,</p>
  <p>Non stupra virginum aut dolos lenonios,</p>
  <p>Quibus poetarum scatent comoediae,</p>
  <p>≤line=5≥ Inertibus vel impudicis nectimus,</p>
  <p>Sed auribus spectantium probam indimus</p>
  <p>E veritatis ore lapsam fabulam.</p>
  <p>Quid fabulam? Non fabulam, sed mysticam</p>
  <p>E fonte puritatis haustam parabolam</p>
  <p>≤line=10≥ Spectantium probis probamus mentibus.</p>
  <p>Nam filium rerum suarum prodigum,</p>
  <p>Qui patria exularat ac patris aedibus,</p>
  <p>In gratiam patris redire videbitis.</p>
  <p>Sed orat auctor carminis vos res duas:</p>
  <p>≤line=15≥ Ne aegre feratis, quod levem falcem tulit</p>
  <p>Sementem in evangelicam eamque quod audeat</p>
  <p>Tractare maiestatem iambo et tribracho</p>
  <p>Neve insuper nimis haereatis ludicris</p>
  <p>Ludisque comicis, sed animum advortite</p>
  <p>≤line=20≥ Hic abdito mysterio, quod eruam.</p>
  <p>Foras euntem quem videbitis senem,</p>
  <p>Typum geret caelestis omnium patris,</p>
  <p>Qui nos amat, fovet, erudit, complectitur,</p>
  <p>Cui aes omne confit iuvenis ob lasciviam:</p>
  <p>≤line=25≥ Amator est mundi, Deum qui deserit,</p>
  <p>Quia ut adolescens patre relicto maximae</p>
  <p>Adactus inediae, suilla siliqua</p>
  <p>Ventrem replere postulat nec impetrat</p>
  <p>Tandemque resipiscens redire cogitur,</p>
  <p>≤line=30≥ Ita homo relicto foedere aetherii patris,</p>
  <p>Dum veritatis derelicto tramite</p>
  <p>Sequitur voluptates suas, quas obsito</p>
  <p>Spinis itinere neutiquam valet assequi,</p>
  <p>Tandem malorum ingente pressus pondere</p>
  <p>≤line=35≥ Resipiscit actus gratia ac revertitur.</p>
  <p>Et quemadmodum errantem pater iam supplicem</p>
  <p>In gratiam recepit, ita peccantibus,</p>
  <p>Sed paenitentibus remisso crimine</p>
  <p>Dat gratiam Deus et stolam innocentiae.</p>
  <p>≤line=40≥ Iam paululum digressus a spectantibus</p>
  <p>Doctis loquar, qui non adeo spectare quam</p>
  <p>Audire gestiunt logosque ponderant,</p>
  <p>Examinant diiudicantque pro suo</p>
  <p>Candore vel livore. Non latum tamen</p>
  <p>≤line=45≥ Culmum (quod aiunt), dum loquar sapientibus,</p>
  <p>Loco movebor. Interim valete vos.</p>
  <p>Salvete docti, socculos qui comicos</p>
  <p>Tragicosve trivistis cothurnos, auribus</p>
  <p>Parumper arrectis adeste, advortite.</p>
  <p>≤line=50≥ Ut non solent docti poetae in fabulis,</p>
  <p>Quae facta sunt longe locis distantibus,</p>
  <p>Populo exhibere, ut proxima, in proscaenio,</p>
  <p>Ita quoque, tempestate si qua facta sunt</p>
  <p>Diversa, non uno exhibere tempore,</p>
  <p>≤line=55≥ Sed ut acta sunt, verbis referre congruis.</p>
  <p>Quo tamen Asotus hic rudi innotescere</p>
  <p>Vulgo magis queat, cui non tam placet</p>
  <p>Quod in theatro logicon est quam dειcticon,</p>
  <p>Ratione, studio, haud arte omissa temporum,</p>
  <p>≤line=60≥ Abeuntem in Asiam prodigum auctor fabulae</p>
  <p>Post pauculos menses revertentem exhibet.</p>
  <p>Nam veritatem pluris historiae facit,</p>
  <p>Praesertim in hac re seria, quam industrium</p>
  <p>Poetices artificium; neque temere,</p>
  <p>≤line=65≥ Plautum secutus Philocraten qui ex Aulide in</p>
  <p>Aetoliam amissum reducit comicῶs.</p>
  <p>Valete docti. En, redeo spectatoribus</p>
  <p>Unoque stans fixus loco vado, venio.</p>
  <p>Salvete, paucis vos monendos censui</p>
  <p>≤line=70≥ Quod absque frustu huic parabolae neutiquam</p>
  <p>Dabitis operam nec paenitebit otii.</p>
  <p>Nam castitati non oberit ut fabulae,</p>
  <p>Versus quae habent spurcos et immemorabiles,</p>
  <p>Sed sermo purus, liber a lascivia,</p>
  <p>≤line=75≥ Post furta, post adulteria, post flagitia</p>
  <p>Vos iusta per lamenta paenitentiae</p>
  <p>Ad patris aetherii reducet gratiam.</p>
  <p>Si fabulae expetessitis vocabulum,</p>
  <p>Quod Graece ἄσωτoς, si Latinus exprimat,</p>
  <p>≤line=80≥ Comoediae apte nomen indet Prodigo.</p>
  <p>Qui adestis igitur ad videndum, quaesumus,</p>
  <p>Silentium praebete. Non decet uti eos</p>
  <p>Sermonis officio, ad theatrum qui appetunt.</p>
</div>
<div type="level1" xml:id="actus-i.-scaena-i.">
  <head>3. ACTUS I. SCAENA I.</head>
  <p>Versus sunt iambici trimetri.</p>
  <p>EUMENIUS, COMASTA.</p>
  <p>Boni parentis esse ego arbitror suis</p>
  <p>≤line=85≥ Sic providere liberis, ne quid siet</p>
  <p>Quod obsiet naturae, honori aut moribus.</p>
  <p>Quandoquidem in hoc non genuit, ut vivant modo,</p>
  <p>Sed ut probe vitam atque honeste transigant.</p>
  <p>Ob id usque in hanc senectam inexhaustus labor</p>
  <p>≤line=90≥ Haec occupavit artua annis pristinis</p>
  <p>Mentemque discruciavit, ah, cura anxia</p>
  <p>Animique sollicitudo multo maxima.</p>
  <p>Parthos, Syros, Medos, Arabas et Italos,</p>
  <p>Delum, Paphum, Pontum Cyprumque et Graeciam,</p>
  <p>≤line=95≥ Per saxa et ignes horridos, per stridulas</p>
  <p>Syrtes, mare invium atque itinera devia,</p>
  <p>Insomnis, impiger quoque peragravi et his</p>
  <p>Temporibus albitudinem accivi ocius.</p>
  <p>Si interroges, qui tanta perpeti mala</p>
  <p>≤line=100≥ Potuerim, amore solo, amore pignerum.</p>
  <p>Hic quaeque fecit aggredi durissima,</p>
  <p>Hic solus exhibuit amara dulcia.</p>
  <p>Merito quoque diis maximam habeo gratiam,</p>
  <p>Quod non inanis hic labor nec inutilis.</p>
  <p>≤line=105≥ Bonorum enim thesaurum abundantissimum</p>
  <p>Congessi, uti nihil omnium absit liberis.</p>
  <p>Ampla est domus et amplum famulitium est, agri</p>
  <p>Uberrimi, campi latissimi, greges</p>
  <p>Numerosi et (ut dicam semel) dono deum</p>
  <p>≤line=110≥ Nil omnium est, indiguerint quo liberi.</p>
  <p>Sat hercle partum. Susque deque omnia fero.</p>
  <p>Quod supererit vitae, otio dare statui, ut</p>
  <p>Indulgeat Genio senectus ultima.</p>
  <p>Sed est quod absque dolore cordis maxumo</p>
  <p>≤line=115≥ Nec fero nec audio, quod ubi suam pater</p>
  <p>Industriam, sudorem et ipsum sanguinem</p>
  <p>Suis beandis liberis impenderit,</p>
  <p>Sunt plurimi qui his prorsus ingrati sient,</p>
  <p>Qui morbidae parant senectae plurimas</p>
  <p>≤line=120≥ Diras quoque aerumnas et in dies cura, Scazon</p>
  <p>Maerore amaroreque verentur neutiquam eam hypermet.</p>
  <p>Afficere. Edunt, bibunt et abligurriunt</p>
  <p>Rem omnem paternam, ut ossa nudent carnibus.</p>
  <p>Plane id vel ex meipso ad unguem pensito</p>
  <p>≤line=125≥ Meaque familia, cui licet nihil</p>
  <p>Subtraxerim, quod exhibere debui,</p>
  <p>Nihilo minus fraudare me flocci aestimant.</p>
  <p>Sunt namque duo mihi filii quorum alter est</p>
  <p>Frugi satis nobis sibique maxime,</p>
  <p>≤line=130≥ Verum alter est totus lubricus et prodigus,</p>
  <p>Cui non mediocris adhaeret, assentatur et</p>
  <p>Favet familiae turba, praecipitesque eunt</p>
  <p>In omne flagitium scelusve quod audeant;</p>
  <p>Audentque plurimum, quod assuefactio</p>
  <p>≤line=135≥ Audaciam dat et fovet libidinem.</p>
  <p>Hinc gemitus et dolor hoc quatit pectus meum,</p>
  <p>Hinc lacrimae ad aetherium patrem et iuges preces.</p>
  <p>Accedit et inhonesta famigeratio,</p>
  <p>Mala publica et privata peior dictio.</p>
  <p>≤line=140≥ Nam quod familiae est, irrogatur patribus.</p>
  <p>Hoc dedecus tuum, hoc tibi vitio, Eumeni, est,</p>
  <p>Quod degenerat et improba exstat familia.</p>
  <p>Num vero? An umquam eis mali auctor exstiti?</p>
  <p>An non quod est patris modesti et optimi,</p>
  <p>≤line=145≥ Exhibui? Ab incunabulis in hunc diem</p>
  <p>Et esse semper et probus concredier</p>
  <p>Studui neque nihili viris me miscui.</p>
  <p>Non pyrirapis, furacibus, raptoribus,</p>
  <p>Non turpibus, salacibus vel mollibus,</p>
  <p>≤line=150≥ Non mulierosis sive fornicariis,</p>
  <p>Non sacrilegis, fidifragis, nugigerulis,</p>
  <p>Calumniantibus nec id genus aliis</p>
  <p>Me asserui, ut orbis testis est et conditor</p>
  <p>Orbis Deus. Quid ergo iure obiecerint?</p>
  <p>≤line=155≥ An indulgentiam, quod increpaverim</p>
  <p>Remissius delicta tenerae aetatulae?</p>
  <p>An non vel ipsam infantiam compescui</p>
  <p>Verberibus ulmeis flagris et acribus?</p>
  <p>Non crebra, non pia defuit monitio nec</p>
  <p>≤line=160≥ Omissa castigatio est. Nam eosdem ob hoc</p>
  <p>Et paedagogo tradidi neque corrigi</p>
  <p>Umquam vetabam, at ineptias fugarier</p>
  <p>Virgis volebam et acrioribus flagris</p>
  <p>Lubricam indolem nequitia abacta corrigi.</p>
  <p>≤line=165≥ Verum licet iuxta omnibus rigidus fui,</p>
  <p>Tamen omnibus non, ut velim, conduxero:</p>
  <p>Frustra puer natu minor laceratus est.</p>
  <p>Non tot minae, tot verbera atque exempla tot</p>
  <p>Virtutum et institutio scholastica</p>
  <p>≤line=170≥ Stultitiam ab ingenio illius praevaluerant</p>
  <p>Propellere, quia propter hunc domi meae</p>
  <p>Contentio est crebra et simultas civica.</p>
  <p>Et quid loquar, nisi unicum Sapientis hoc:</p>
  <p>Nemo potest corrigere, quem Deus arbiter</p>
  <p>≤line=175≥ Despexerit. Sed ecce, natu grandior</p>
  <p>Gnatus meus Philaetius modo rus abit.</p>
  <p>Illi volo concedere animi gratia et</p>
  <p>Uti videam, num cuncta recte agantur. Heus</p>
  <p>Comasta, tu curassis interim omnia,</p>
  <p>≤line=180≥ Quae sunt domi, (dum absum) probe. COM. Curavero.</p>
  <p>Num quid aliud me vis, quod urget? EUM. Est. COM. Quid est?</p>
  <p>EUM. Quod maxime curato opust: granarium</p>
  <p>Invise, gurgulione quo sit liberum.</p>
  <p>COM. Curabitur. EUM. Sed audin’? COM. Ausculto libens.</p>
  <p>≤line=185≥ EUM. Altilibus et pullis legumen addito.</p>
  <p>COM. Curabitur. Quid deinde? EUM. Ne per familiae</p>
  <p>Licentiam res pessum eat domestica;</p>
  <p>Cras rediero. COM. Sospes redi, sospes vale.</p>
</div>
<div type="level1" xml:id="actus-i.-scaena-ii.">
  <head>4. ACTUS I. SCAENA II.</head>
  <p>Iambici trimetri vel senarii.</p>
  <p>COMASTA solus.</p>
  <p>Euge, abiit hinc delirus ad villam senex,</p>
  <p>≤line=190≥ Cui tantum inest cerebri, cutis quantum uvidae.</p>
  <p>Mihi credidit rem omnem semel domesticam.</p>
  <p>Delirus hercle, dum probum me existimat.</p>
  <p>Pol ego probus numquam fui nec spem adhibeat</p>
  <p>Umquam fore. Ast epularier, baccharier,</p>
  <p>≤line=195≥ Scortarier, lactare erilem filium</p>
  <p>Novi probe lepideque manticularier</p>
  <p>Soleo senem sublinere et os offuciis.</p>
  <p>O Iuppiter supreme, quanto gaudio,</p>
  <p>Felicitate quanta onustat me haec dies.</p>
  <p>≤line=200≥ Nunc omne famulitium domus certum est statim</p>
  <p>Amittere atque accire erili filio</p>
  <p>Tum sympotas, tum asoticas sympotrias</p>
  <p>Duas et indulgere genio et homunculos</p>
  <p>Bellos agere mensis iocisque Sybariticis.</p>
  <p>≤line=205≥ Comasta, nunc te proripe actutum domum.</p>
  <p>Sed ecce, parasitus Colax veluti canis</p>
  <p>Famelicus nostras ad aedes advolat:</p>
  <p>Ipsum volo praevortere, ut ropalo fores</p>
  <p>Non pulsitet, donec ea quae volo fecerit.</p>
</div>
<div type="level1" xml:id="actus-i.-scaena-iii.">
  <head>5. ACTUS I. SCAENA III.</head>
  <p>Senarii iambici.</p>
  <p>COMASTA, COLAX.</p>
  <p>≤line=210≥ Salve, Colax. COL. Dii te ament, quid salveam?</p>
  <p>Macritudine aegra maceror miserrimus.</p>
  <p>Instar puerperae, gemellos quae edidit,</p>
  <p>Flaccesco ventre quatriduanam ob inediam.</p>
  <p>COM. Ex renibus morbo laboras admodum</p>
  <p>≤line=215≥ Gravi, ex vitellulo tibi pulticula opust.</p>
  <p>COL. Dii deaeque perduant te, flagrio.</p>
  <p>Meam inediam querebar et scelus obiicis?</p>
  <p>COM. Compendium dictis volo nostris, Colax.</p>
  <p>Nam serio iocor. COL. Audio, ventri meo</p>
  <p>≤line=220≥ Si consulas. Nam id unicum est, quod me beat.</p>
  <p>Si eluseris, tentanda res aliunde erit.</p>
  <p>COM. Ego faciam hodie, ut tympani instar turgeat</p>
  <p>Venter tuus, Colax. Videberis quoque</p>
  <p>Foetus iterum (ne fle) gemellis foetibus.</p>
  <p>≤line=225≥ COL. Et gaudeo atque exsulto, vera si autumas.</p>
  <p>O Iuppiter, videor renatus, gestio</p>
  <p>Audire. COM. Tum audies, cum silueris.</p>
  <p>COL. Sileo, etiamsi venter ut lupus ululet.</p>
  <p>COM. Sile. COL. Hem. COM. Quin modo siles? COL. Quin modo
  cacas?</p>
  <p>≤line=230≥ Etiamne habes ludibrio? COM. Noli, Colax,</p>
  <p>Irascier, nam te velut omasum dabo</p>
  <p>Sub hoc die fartissimum. Sile modo.</p>
  <p>COL. Praedam meis e dentibus rapis hoc σύλει.</p>
  <p>Quid vult συλεῖσθαι? Et modo caret modo, face</p>
  <p>≤line=235≥ Compendium. COM. Compendio dictis opus.</p>
  <p>Sed ipse graecissas modo. COL. Graecarier</p>
  <p>Malim atque pergraecarier. COM. Facetior</p>
  <p>Nosti esse quam prudentior. COL. Prudentior</p>
  <p>Immo esse quam facetior novero, si erit</p>
  <p>≤line=240≥ Unde. In dies (si occasio) esse bis duos</p>
  <p>Scitissime scio atque prudentissime.</p>
  <p>COM. Hahahe, tuis digni sales sunt moribus.</p>
  <p>COL. Quid tandem id est, cui tanta sunt praeludia?</p>
  <p>Dic sis modo. COM. Audi. COL. Audibo, dic agedum modo.</p>
  <p>≤line=245≥ COM. Gaude. Ingredi faxo te eri penarium,</p>
  <p>Ubi flaccidum modo pernulis, petasonibus,</p>
  <p>Larido suillo et optimo vino tuum</p>
  <p>Hunc sacculum saturavero. Gaude modo.</p>
  <p>COL. E veteribus stipulis Camenas apparas</p>
  <p>≤line=250≥ Et more coccygis eadem recantitas.</p>
  <p>Nunc occine aliam cantilenam. Qui sinat</p>
  <p>Ferre intro me pedem senex tam tetricus,</p>
  <p>Ut plane Aristippum superet aut Diogenem?</p>
  <p>Nugas agis, trifurcifer, dimitte me.</p>
  <p>≤line=255≥ COM. Dimitto, abi. COL. Te devorent cacodaemones,</p>
  <p>Triverbero, miserrimus abeo. COM. Heus, Colax,</p>
  <p>Seria loquor. COL. Λῆρoν ληρεῖς. COM. Cedo manum.</p>
  <p>COL. Hem, quid manum? COM. Et me et te beavit haec dies.</p>
  <p>Curaberis. Abiit hinc senex in praedium</p>
  <p>≤line=260≥ Seniore cum Philaetio gnato suo,</p>
  <p>Subducat ut ratiunculam cum villico.</p>
  <p>En, singuli absunt qui forent obstaculo.</p>
  <p>Rem credidit mihi totam et argentariam</p>
  <p>Primum et cibariam, sed et vinariam,</p>
  <p>≤line=265≥ Oleariam atque obsonariam. Insuper,</p>
  <p>Super omnia bona sua me erus constituit et</p>
  <p>Super famulitium suum; en, claves quibus</p>
  <p>Sum praeditus, quibus ingrediar in atria</p>
  <p>Opipara divitiasque eri primarias.</p>
  <p>≤line=270≥ COL. Beas, beas me, sancta Saturitas mea,</p>
  <p>Si id verum et id certum. COM. Hercle, vero verius,</p>
  <p>Nec te esurire certius. Iam volo animum</p>
  <p>Te advortere his paucissimis, quae iussero.</p>
  <p>Producta verba longius sunt quam utile est.</p>
  <p>≤line=275≥ COL. Ut me voles, semper ero; quidvis impera,</p>
  <p>Sed es brevis. COM. Certum est. Erilis filius</p>
  <p>Iunior Asotus, scis, quam ad omnem facilis est</p>
  <p>Lasciviam, petulantiam, iocos leves,</p>
  <p>Epulas, sales, risum et voluptatem id genus</p>
  <p>≤line=280≥ Reliquam? COL. Probe novi is calamitati meae</p>
  <p>Praesidium amabile, modo liceat per patris</p>
  <p>Severitudinem. Quid ergo vis? COM. Face,</p>
  <p>Ut advolent duae animulae et formosulae</p>
  <p>Et molliculae et amabiles, Planesium et</p>
  <p>≤line=285≥ Margaenium, atque huius farinae pauculi</p>
  <p>Bibesii voluptuarii. COL. Licet.</p>
  <p>COM. Induce per posticulum pedepressim. COL. Eo,</p>
  <p>Lepide exsequar. Nihil aliud est? COM. Propere redi.</p>
  <p>COL. Properrime. Venter monet. COM. Culina ego, ut</p>
  <p>≤line=290≥ Instructa sit, curavero. COL. Id curaveris.</p>
  <p>Quid? Nihil in os venatico cani, antequam</p>
  <p>Venatum est, iactandum erit? COM. Raptim. COL. Admodum.</p>
  <p>COM. Ingredere, sequar et omnibus praescripsero</p>
  <p>Edicta eri atque interminabiles meas</p>
  <p>≤line=295≥ Leges, quibus si verbulo obganniverint,</p>
  <p>Et ulmei et phoenicei faxo sient.</p>
  <p>Strident fores: an aliquis audeat egredi?</p>
</div>
<div type="level1" xml:id="actus-i.-scaena-iv.">
  <head>6. ACTUS I. SCAENA IV.</head>
  <p>Trimetri, ut superiores.</p>
  <p>TRIBONIUS, COMASTA, COLAX.</p>
  <p>Et ipsum et ingluviem ipsius Diespiter</p>
  <p>Perdat, qui in aedeis has eriles irruit</p>
  <p>≤line=300≥ Non aliter atque famelicus post quatridui</p>
  <p>Ieiunium lupus. COM. Colaci irascitur.</p>
  <p>TRI. Pernis tribus citius quidem quam dixero</p>
  <p>Iam iam voratis, denuo petasonibus</p>
  <p>Crudis, deinde artocreis avide ingruit.</p>
  <p>≤line=305≥ Timui profecto in me quoque faceret impetum,</p>
  <p>Ita dentibus fremebat in captam sibi</p>
  <p>Praedam. COM. Libet ridere utrumque: et illius</p>
  <p>Edacitatem et huius impatientiam.</p>
  <p>TRI. Atque utinam erus resciscat haec et corrigat.</p>
  <p>≤line=310≥ Nam his omnibus Comasta, erus dum abest domo,</p>
  <p>Connivet atque videns tacet et (uti suspicor)</p>
  <p>Inducit hos nihili viros. COM. Hem, uti video,</p>
  <p>Nisi rigide abactus hic siet, pax nostro huic</p>
  <p>Fore non potest negotio. Triboni, ades.</p>
  <p>≤line=315≥ TRI. Quis me vocat? Tun’ hic eras, Comasta? Quid</p>
  <p>Me vis? COM. Quid aedibus relictis me inscio</p>
  <p>Exis foras? An nulla tibi cura est rei</p>
  <p>Domesticae? TRI. Est nonnulla, maior forte quam</p>
  <p>Quorundam eorum, qui crepantibus ampliter</p>
  <p>≤line=320≥ Buccis eam sibi arrogant. COM. Haec in meam</p>
  <p>Contumeliam tuumque prosequeris malum.</p>
  <p>Quae igitur foris rerum tibi curatio est?</p>
  <p>TRI. Primum expulit me improba Colacis edacitas,</p>
  <p>Qua indigne eri penu abligurrit funditus.</p>
  <p>≤line=325≥ COM. Numquid minus te id arguente acturus est?</p>
  <p>TRI. Faceret minus, si tu minus conniveas.</p>
  <p>COM. Salus erilis pendet ex te scilicet.</p>
  <p>In eri negotia modo hic ablegandus est.</p>
  <p>Quis militat cuivis suis stipendiis?</p>
  <p>≤line=330≥ Nulla alia causa te vocavit huc foras?</p>
  <p>TRI. Haec causa prima (dicere ut iam coeperam)</p>
  <p>Huc impulit, verum tametsi haec non foret,</p>
  <p>Granarium vocarat huc vel horreum</p>
  <p>Statim ad cribrandum triticum, erus ut iusserat.</p>
  <p>≤line=335≥ COM. Id iam cribratum oportuit; abi, abi hinc,
  frutex,</p>
  <p>Et expedi ocius quae agenda in horreo,</p>
  <p>Nisi fustibus scapulas velis metirier.</p>
  <p>Nam et hoc peracto ad alia dirigendus es.</p>
  <p>Abi. TRI. Heu. COM. Colax, ades, evola. COL. En, adest Colax.</p>
  <p>≤line=340≥ COM. Uti iusseram, i venare, utrumne illos queas</p>
  <p>Tres debitores uspiam prehendere</p>
  <p>Iurique sistere. COL. Exigam, haud effugerint.</p>
  <p>COM. Curre, interim nos te domi morabimur.</p>
  <p>TRI. Si intellegam probe dolos, quos cum improbo</p>
  <p>≤line=345≥ Commentus est, non debitores iudici,</p>
  <p>Sed scorta erili filio ductanda sunt.</p>
  <p>Conscendam in horreum hoc et e granario</p>
  <p>Sollicitus observabo, quos adduxerit;</p>
  <p>Si non doli hic commenta sint, nullus siem.</p>
  <p><hi rendition="simple:bold">CHORUS.</hi></p>
  <p>Iambico dimetro.</p>
  <p>≤line=350≥ Amor parentis in suos</p>
  <p>Res est stupenda liberos.</p>
  <p>Non pupulae tam lumen est</p>
  <p>Quam patri amicus filius.</p>
  <p>Ut araneus se eviscerat</p>
  <p>≤line=355≥ Pater et suam substantiam</p>
  <p>Impendit, ut gnatum iuvet</p>
  <p>Et calamitate liberet.</p>
  <p>Mancipia edunt, ipse esurit</p>
  <p>Parvove victu et aspero</p>
  <p>≤line=360≥ Vivit, suo dum filio</p>
  <p>Parcat; sibi parcit nihil.</p>
  <p>Nam propter hunc beandum adit</p>
  <p>Terrae marisque pericula,</p>
  <p>Latronum et insidias pavet,</p>
  <p>≤line=365≥ Sed et frequenter incidit.</p>
  <p>Horum omnium tamen interim</p>
  <p>Fore liberi immemores solent:</p>
  <p>Levibus rependunt moribus</p>
  <p>Pro amore amaritudinem.</p>
  <p>≤line=370≥ Sed tu, probae indolis puer,</p>
  <p>Tantis tibi laboribus</p>
  <p>Obitis referre gratiam,</p>
  <p>Stude et vicissitudinem.</p>
</div>
<div type="level1" xml:id="actus-ii.-scaena-i.">
  <head>8. ACTUS II. SCAENA I.</head>
  <p>Iambici tetrametri.</p>
  <p>MERIMNUS, TRIBONIUS, DAETRUS.</p>
  <p>Mortalium nemo est miserior me vel infelicior;</p>
  <p>≤line=375≥ Nam servitutem praeter hanc quam servio, tametsi
  optimo</p>
  <p>Huic viro, multis ab oeconomo modis diverberor,</p>
  <p>Cui senex totam simul cum re familiam tradidit</p>
  <p>Suam gubernandam. TRI. Haud minoribus afficior et ego malis:</p>
  <p>Probra, improperia, irrisiones, scommata et amari sales</p>
  <p>≤line=380≥ Et colaphi et alapae et ulmeus livor manent
  Tribonium,</p>
  <p>Ni pedibus et manibus libens eam eius in sententiam.</p>
  <p>MER. Sermone blando, moribus placidisque compello virum:</p>
  <p>Fert semper aegre. Ut ero fidelior sit obsecro, neque me</p>
  <p>Nisi verbere aut convicio dignatur et, quod omnium est</p>
  <p>≤line=385≥ Multo mihi molestissimum, quaecunque sollicitudine</p>
  <p>Mea aut tua frugalitate parta sunt, eri quoque</p>
  <p>Quicquid laboribus erat aggestum, oeconomus inutilis</p>
  <p>Et infidelis dissipat nobisque demensum cibum</p>
  <p>Subtrahit, erus quem iusserat tempore stato nobis dari.</p>
  <p>≤line=390≥ TRI. Rem veram et aerumnosam ais, Merimne; sed, quod
  inclutum,</p>
  <p>Quod amabilem adolescentem, eri pulcherrimam substantiam,</p>
  <p>Corrumpit illicitque in omne scelus, habet me pessime.</p>
  <p>Servi fidelis est eri magis usque honorem ac liberos</p>
  <p>Curare quam vanas opes magisque multo quam sua</p>
  <p>≤line=395≥ Commoda. Ferendum utcumque, si quis me angat aut rapiat
  bona</p>
  <p>Domini, at quod in eri pignera exitium est, ferendum neutiquam.</p>
  <p>MER. Verum hercle. Verum numquid aequum tibi videtur, si in
  dies</p>
  <p>Nos terserit et hanc servitutem faciat odiosissimam?</p>
  <p>TRI. Profecto iniquum, sed decet pro ero fidelem servulum</p>
  <p>≤line=400≥ Opprobriis saturari et affici crucibus et emori,</p>
  <p>Si tempus aut locus expetat. MER. Quid igitur est? Quid facto
  opust?</p>
  <p>TRI. Quod primum ero negotium omne deferamus, ut sciat.</p>
  <p>Ne nos doli insimulet vel infidelitatis arguat,</p>
  <p>Si clam fuat. MER. Probe mones. Redeunti ero indicabimus.</p>
  <p>≤line=405≥ TRI. Mora est periculo. MER. Periclo? Quando suggerenda
  sint?</p>
  <p>TRI. Agundum id est statim. MER. Statim? TRI. Statim, premit enim
  occasio.</p>
  <p>MER. Qui sic? Statuit, ut assolet, epulari? TRI. Ita, e
  granario</p>
  <p>Dolenda vidi: scorta per posticulum intrusit Colax.</p>
  <p>MER. Nugaris. TRI. Utinam; prius enim oeconomus vidente me
  dedit</p>
  <p>≤line=410≥ Mastigiae huic mandata, ut adolescentulo scorta
  ingerat.</p>
  <p>MER. Papae, quid audio? Perii! Quin istud est cautum magis?</p>
  <p>TRI. Haud eiulatione opus, sed sedula prudentia.</p>
  <p>Tu praestinato, ut iussus es, scombros; ego patrifamilias</p>
  <p>Haec clanculo interea omnia indicavero. MER. Recte mones;</p>
  <p>≤line=415≥ Sed ecce, ab incunabulis hypocrita Daetrus advolat</p>
  <p>Cave, ne quid horum intelligat. DAE. Quid abitis et quo
  tenditis</p>
  <p>Iter, o viri integerrimi? Quid me domi relinquitis?</p>
  <p>MER. Nos praestinatum amittimur pisces, probi quod interest</p>
  <p>Servi: domum intus et foris curato. Aderimus crastino.</p>
  <p>≤line=420≥ DAE. Me miserum, adhuc livet cutis plagis nuperrimis;
  manent</p>
  <p>Recentia, heu me, verbera: adeo rigidus est oeconomus hic,</p>
  <p>Etiam in iis quae praecipit praescripta contra erilia.</p>
  <p>Nullusque huic malo obviat: redeat utinam erus et obviet.</p>
  <p>TRI. Servum innocentem omnia decet perferre mala, quanto magis</p>
  <p>≤line=425≥ Nos, qui innumera commisimus. Vale. DAE. Valete.
  ————</p>
</div>
<div type="level1" xml:id="actus-ii.-scaena-ii.">
  <head>9. ACTUS II. SCAENA II.</head>
  <p>Octonarii, ut superiores.</p>
  <p>DAETRUS, COMASTA, MERIMNUS, TRIBONIUS.</p>
  <p>———— Nunc bene est.</p>
  <p>Nunc carbasa ... sed huc irruit Comasta clavatus. Lubet</p>
  <p>Videre, quid agat. Non, puto, animadvertet in amicum modo.</p>
  <p>COM. Scelesti, inertes, plagipatidae, adhuc satin’ livet cutis?</p>
  <p>Tantisper est garrire lubitum et atterere diem otio?</p>
  <p>≤line=430≥ Abite, abitedum. MER. Heu. COM. Vel ad corvos vel in
  malam crucem. TRI. Oh.</p>
  <p>DAE. O Hercules, diverberat eos fuste. Faxo, eiusmodi</p>
  <p>Ne condiat carnes meas condimine. Obsequar homini</p>
  <p>Blandamque frontem praeferens, quae voluerit, faxo, ut queam</p>
  <p>Redimere tot plagas. Si erit frugi, coquendi copiam</p>
  <p>≤line=435≥ Mihi faciet, indulgere genio sinet, ut arbitror. E
  foro</p>
  <p>Passerculos, ficedulas, anates, lepusculum et anserem</p>
  <p>Dudum attulit; nonnihil in his sperare mihi licet boni.</p>
  <p>Verumtamen scio equidem: erus veniens domum haec si rescierit,</p>
  <p>Nos ulmeos totos dabit sescentoplagosque faciet,</p>
  <p>≤line=440≥ Quia iuniori filio hanc occasionem dederimus.</p>
  <p>Inter sacrum saxumque sto, lupum auribus teneo miser.</p>
  <p>Delibera, perpende, Daetre, utrum eligas: evadere</p>
  <p>Praesens malum aut perendinum. Ex misero quidem miserrimum</p>
  <p>Te istoc die facere valebis sive felicissimum. At</p>
  <p>≤line=445≥ Quid ante tempus es miser crucians teipsum inaniter?</p>
  <p>Daetrus minister erit, coquet bellis homunculis; malis</p>
  <p>Instantibus mederier licet, futura incerta sunt.</p>
  <p>Quin etsi ero fiat palam, nihil est quod haud praetexero</p>
  <p>Callidus et excusare et incusare et assentarier</p>
  <p>≤line=450≥ Doctissimus. Sed iam revortit huc malitia praeditus</p>
  <p>Trux carnifex. Timeo faciat in me impetum, ita torsit ferox</p>
  <p>Voltum. Ast eo obviam et capite demisso honorem exhibuero.</p>
</div>
<div type="level1" xml:id="actus-ii.-scaena-iii.">
  <head>10. ACTUS II. SCAENA III.</head>
  <p>Tetrametri, ut superiores.</p>
  <p>COMASTA, DAETRUS.</p>
  <p>Heus, Daetre, te volo. DAE. Hem, domine, praesto sum. Abutere, ut
  libet.</p>
  <p>COM. Te perduat tuique abusum Asphaltus, impurissime,</p>
  <p>≤line=455≥ Uti libet potioribus. DAE. Quid dixeram? ’Ut libet,
  utere’</p>
  <p>Dicere volenti parcito. COM. Parco, cave sis amodo</p>
  <p>Mihi verbulo aut nutu obstrepas. DAE. Posthac cati cavebimus.</p>
  <p>Dic, mi patrone, siquid actum a me velis, perfecero</p>
  <p>Lubens. COM. Probe, sic te decet mihi esse morigerum. Sed his</p>
  <p>≤line=460≥ Compendium dictis volo. Scis flagriones hos duos,</p>
  <p>Quos fuste deturbavi ab aedibus usque iussibus meis</p>
  <p>Rebusque singulis et adversari et obloqui? DAE. Scio.</p>
  <p>COM. Hos, uti merebant, proximum in vicum expuli. DAE. Merito
  quidem.</p>
  <p>COM. Vivarium ut contentur et pisces domum cras convehant</p>
  <p>≤line=465≥ Reliquamque familiam vacantem amisi ad opera
  extraria.</p>
  <p>Dii boni, quam absente ero turba omnis infidelis est!</p>
  <p>Te unum inter omnes et probum et fidum autumo, cui nil prius</p>
  <p>Erilibus bonis. DAE. Profecto nil prius. COM. Paucis cape;</p>
  <p>Sunt iuniori gnato erili amiculi Sybaritici,</p>
  <p>≤line=470≥ Asiatici atque asotici, quibus dapes lautissime</p>
  <p>Coquas oportet. DAE. Scilicet. Sed quid, si erus resciverit?</p>
  <p>Ne acerrimas poenas uterque dabimus, alter et alteri</p>
  <p>Non utique suffragabitur. Timeo admodum pelli meae.</p>
  <p>COM. Et ego admodum iugulo meo. Per Herculem, tu ignavior</p>
  <p>≤line=475≥ Cuculo es homo. Pelli times, tibi dum esse felici
  licet?</p>
  <p>De pelle si modo agitur, in portu silent merces meae.</p>
  <p>DAE. Ero, ut voles. COM. Cura statim sequare. DAE. Te actutum
  sequor.</p>
  <p>Pol omnium, quos vidi, hic est deterrimus. COM. Deterrimus?</p>
  <p>Vae tibi, scelus. DAE. Sine obsecro finire me sententiam.</p>
  <p>≤line=480≥ COM. Quam? Dicito. DAE. Pol omnium, quos vidi, is est
  deterrimus,</p>
  <p>Qui respuat beatus esse, dum fuerit occasio.</p>
  <p>Id coeperam. Cur mi volenti dicere id suscenseas?</p>
  <p>COM. Haud loquere consentaneum, tamen facesse quae volo.</p>
  <p>Ne feceris mihi remoram, sequere. DAE. Sequar celerrime.</p>
  <p>≤line=485≥ Nunc abiit hic pol, omnium, quos terra sustinet
  uspiam,</p>
  <p>Deterrimus: ridet senem, rem dissipat, gnatum locat</p>
  <p>Scortis, ferit pueros et omni luxui se immersitat.</p>
  <p>Hinc aliquot affectos probro optimos viros longe aspulit,</p>
  <p>Quo indulgeat licentius suis cum erili filio</p>
  <p>≤line=490≥ Foedis voluptatibus. At ex intemperantia illius</p>
  <p>Mihi cumulus obtinget bonorum, quod voluptate liceat</p>
  <p>Frui atque ad eius pessima facinora probum viderier.</p>
  <p>O lepida Fors Fortuna, servas me, bene est, bene me beas.</p>
  <p>Nunc carbasa (inquam) Euro dabo atque frena laxabo genio.</p>
  <p>≤line=495≥ Intro sequor, coquo, lixo, torreo, condio, apparo
  splendide.</p>
  <p>Exit Colax ad haec probe exigenda mire accommodus.</p>
</div>
<div type="level1" xml:id="actus-ii.-scaena-iv.">
  <head>11. ACTUS II. SCAENA IV.</head>
  <p>Iambici senarii.</p>
  <p>COLAX solus.</p>
  <p>Iovi optimo ter maximo habeo gratiam,</p>
  <p>Mihi omnis ex sententia res provenit:</p>
  <p>Albis quadrigis evehor, post brumam adest</p>
  <p>≤line=500≥ Vernus tepor, post imbrem adest serenitas.</p>
  <p>Sub inedia misero opitulatus obiter est</p>
  <p>Comasta, praedam uterque quam vult nactus est.</p>
  <p>Parasitus est venatico similis cani;</p>
  <p>Cui etsi feram venator eripere solet</p>
  <p>≤line=505≥ E dentibus, quam ceperit, cibarium</p>
  <p>Tamen accipit panem, ut suam ingluviem expleat,</p>
  <p>Praedam priorem domino et hanc sibi vindicans.</p>
  <p>Item ego: feras, quas prendidi, oeconomus tenet</p>
  <p>Sibi atque ero. Scorta attuli, epulae me manent.</p>
  <p>≤line=510≥ Verua tument, chytropodes exhalant focis.</p>
  <p>Felicitati unum deest meae, utpote</p>
  <p>Unius Asoti reditus. Hunc si prendero,</p>
  <p>Sat prendidi. Sed advolatne Asotus huc</p>
  <p>Accipitris in morem, sinistra quam gerit?</p>
  <p>≤line=515≥ Sine appropinquet, ipsus est, Asotus est</p>
  <p>Ipsissimus. Nunc incidit fera ultima in</p>
  <p>Casses meos, quam cupieram. Dii boni,</p>
  <p>Quam vagus hic est pullus, quam et indomita est avis!</p>
  <p>Nec lac similius lactis est nec aqua est aquae</p>
  <p>≤line=520≥ Atque hic avi persimilis est. Patrem (auguror)</p>
  <p>Abiisse scit; levitatis id dat fomitem.</p>
  <p>Nam cum domi est, ipsum veretur plurimum. Hem,</p>
  <p>Quid arguo, cuius meam dementia</p>
  <p>Gulam beat? Canet: haud videntem se videt.</p>
</div>
<div type="level1" xml:id="actus-ii.-scaena-v.">
  <head>12. ACTUS II. SCAENA V.</head>
  <p>Iambici dimetri et trimetri.</p>
  <p>ASOTUS, COLAX.</p>
  <p>1.</p>
  <p>≤line=525≥ Avis ferae persimilis est Acatalecti.</p>
  <p>Iuventa lubrica et vaga.</p>
  <p>Nam quemadmodum saepe avolat</p>
  <p>Custodis avis incuria,</p>
  <p>Ut numquam eandem possiet</p>
  <p>≤line=530≥ Allicere vel prehendere.</p>
  <p>COL. Vetus ista cantilena Catalecti.</p>
  <p>Quadrat tuis ad amussim</p>
  <p>Tum moribus tum factis.</p>
  <p>2.</p>
  <p>ASO. Iuvenis perinde lubricus: Acatalecti.</p>
  <p>≤line=535≥ Fugae fuat si occasio</p>
  <p>Nec patris imperium obviet,</p>
  <p>Raptatur ultro quolibet,</p>
  <p>Ut eius ignores vias</p>
  <p>Nec possies reducere.</p>
  <p>≤line=540≥ COL. Bene intulit profecto. Catalecti.</p>
  <p>Ad haec libens ausculto.</p>
  <p>3.</p>
  <p>ASO. Si morte delirus senex Acatalecti.</p>
  <p>Sublatus e medio foret</p>
  <p>Et cederet mihi portio ex</p>
  <p>≤line=545≥ Hereditariis bonis,</p>
  <p>Beatus et felix forem et</p>
  <p>Liceret omne, quod libet.</p>
  <p>COL. Quamquam canentem audire perlibet, tamen</p>
  <p>Adorior hunc (quia proximus) iam comiter.</p>
  <p>≤line=550≥ Asote, salve. ASO. Quis loquitur? COL. Huc respice.</p>
  <p>ASO. Tun’ es, Colax? COL. Ego sum, animule. ASO. Hem; salve,
  Colax;</p>
  <p>Quid admodum suavis es? COL. Egone iam tibi</p>
  <p>Suavior sum quam hactenus semper fui?</p>
  <p>ASO. Videre nunc quidem, sed age dic, mi Colax,</p>
  <p>≤line=555≥ Senemne vidisti patrem meum? COL. Domi est.</p>
  <p>ASO. Perii; quid inquis? COL. Te moratur in ostio.</p>
  <p>ASO. Plane occidi miser hunc abisse rus ratus.</p>
  <p>COL. Quid, si ego vetem te istanc modo aerumnam exsequi?</p>
  <p>ASO. Dic serio, pater domi est? COL. Non, rus iit,</p>
  <p>≤line=560≥ In praedium, vix crastino rediturus est.</p>
  <p>Tamen domi est. ASO. Quisnam, Colax? Philaetius?</p>
  <p>COL. Non, cum patre est. ASO. Tribonius? COL. Non est. ASO.
  Scio,</p>
  <p>Merimnus absenti patri cupit integram et</p>
  <p>Salvam esse rem. COL. Nec is domi. ASO. Me plurimum</p>
  <p>≤line=565≥ Beas. COL. Beo, inquam, te, nam uterque abactus est.</p>
  <p>ASO. Abactus est? Quo abactus? COL. In pagum foras.</p>
  <p>ASO. Cometa villicus est? COL. Patrem qui habet hospitem?</p>
  <p>ASO. Salvae meae res sunt, teruncii ceteros</p>
  <p>Non fecero. Sed dice, quisnam sit domi,</p>
  <p>≤line=570≥ Quis obsit mihi. COL. Scis graece? ASO. Ita, et
  graecarier</p>
  <p>Utcumque calleo, dum licet. COL. Μαργαίνιoν,</p>
  <p>Πλανήσιoν. ASO. Μανία γλυκεῖα, γλυκύς δόλoς.</p>
  <p>Sed age, quid hasce suggeris? COL. Rogas? Domi</p>
  <p>Tuae morantur te. ASO. Me Asotum? Cerberus</p>
  <p>≤line=575≥ Te glutiat, nequissime. COL. At te mavelim.</p>
  <p>Dum nuntio bona, etiamne diris devoves?</p>
  <p>ASO. Mentiris omnia. Hactenus mi os oblitum est,</p>
  <p>Colax? An avis eiusmodi tibi videor,</p>
  <p>Impure, quicum lusites? COL. Cedo manum.</p>
  <p>≤line=580≥ ASO. Quid volt dari? Hem. COL. Tam vera sunt haec quam
  supra</p>
  <p>Nos est polus. ASO. Videris esurire. COL. Iam</p>
  <p>Non admodum, nam illum tyrannum propuli</p>
  <p>Πόῤῥω tribus pernis, qui adegit me cruci,</p>
  <p>Denuo propulsaturus hinc πoῤῥώτερoν</p>
  <p>≤line=585≥ Petasonibus, πoῤῥωτάτωτ’ artocreis.</p>
  <p>ASO. Quo, verbero, verborum hic ingens ambitus?</p>
  <p>Suspendio tenes, logis finem face.</p>
  <p>COL. Compendio dicam. Senex abest domo,</p>
  <p>Oeconomus aspulit familiam tetricam,</p>
  <p>≤line=590≥ Venatum abegit me. O lepusculos tibi</p>
  <p>Pulposulos modo prendidi, Planesium,</p>
  <p>Margaenium, feras et id genus alias.</p>
  <p>Quicquid gulam aut Venerem allicere solet, domum</p>
  <p>Comasta comportavit et Daetrus coquit.</p>
  <p>≤line=595≥ Vinum, iocus, risus salesque affluxerint.</p>
  <p>ASO. O Bacche, servas me. Si ita est, sunt res meae</p>
  <p>Fultae. Sat est verborum. Eamus intro, nam</p>
  <p>Ardet videre corculum quae dixti. Ament</p>
  <p>Te Dii, Colax, qui quod mea ex re est sedulo</p>
  <p>≤line=600≥ Curas. Meminero, dum sinent fortunulae.</p>
  <p>Sequere. COL. Sequor, grunnire venter occipit.</p>
  <p>Tu cantilenam prosequere, quam coeperas.</p>
  <p>4.</p>
  <p>ASO. Cum bellulis homunculis Acatalectici iamb.</p>
  <p>Et candidis puellulis</p>
  <p>≤line=605≥ Porrigere frontem si libet,</p>
  <p>Id propter inopiam haud licet.</p>
  <p>Solvendum enim dum in symbolo est,</p>
  <p>Ubique zonam perdidi.</p>
  <p>COL. Id mihi accidit frequenter,</p>
  <p>≤line=610≥ Cum non eram solvendo.</p>
  <p>5.</p>
  <p>ASO. Idcirco patrem accessero Acatalectici.</p>
  <p>Rogaveroque, ut impleat</p>
  <p>Meam aureis crumenulam.</p>
  <p>Si fors mihi id negaverit,</p>
  <p>≤line=615≥ Rem hereditariam petam</p>
  <p>Mihi dividi atque abivero.</p>
  <p>COL. Mentis suae secundum Catalectici.</p>
  <p>Vagam indolem canendo</p>
  <p>Fugam fugax meditatur,</p>
  <p>≤line=620≥ Ni consequatur votum.</p>
  <p>ASO. Sequere. COL. Sequar te. ASO. Aperitur ostium. COL.
  Sequor.</p>
  <p>Monet ipsa res, nident culinae obsonia.</p>
  <p><hi rendition="simple:bold">CHORUS.</hi></p>
  <p>Iambico dimetro.</p>
  <p>Vana est iuventus et vaga,</p>
  <p>Salax, petulca, lubrica.</p>
  <p>≤line=625≥ A pecude, ni coerceas,</p>
  <p>Post paululum nil differet.</p>
  <p>Sola est voluptas, cui studet,</p>
  <p>Sola est libido, quam cupit:</p>
  <p>Scortari, inebriarier</p>
  <p>≤line=630≥ Noctes diesque nititur.</p>
  <p>Tam caecus est ephebi amor,</p>
  <p>Perversus, improbus, impius,</p>
  <p>Ut iactet id potissimum,</p>
  <p>Unde erubescat maxime.</p>
  <p>≤line=635≥ Sua stupra clancularia,</p>
  <p>Furtum, dolum adolescentuli,</p>
  <p>Quantumlibet pudenda sint,</p>
  <p>Celebrant, honestant, efferunt.</p>
  <p>Quapropter hanc licentiam</p>
  <p>≤line=640≥ Oportet esse coercitam,</p>
  <p>Alioqui epbebos criminum</p>
  <p>Tandem in barathrum miserit.</p>
  <p>Nam quodlibet malum, cui</p>
  <p>Non initio resistitur,</p>
  <p>≤line=645≥ In omne passim flagitium</p>
  <p>Peius priore pertrahit.</p>
</div>
<div type="level1" xml:id="actus-iii.-scaena-i.">
  <head>14. ACTUS III. SCAENA I.</head>
  <p>Iambici senarii.</p>
  <p>COMETA villicus solus.</p>
  <p>Mandata erilia vix quidem, quae tuta sunt,</p>
  <p>Solent inertes aggredi et nihilominus</p>
  <p>Cum ero suo, si utcumque ad oculum fecerint,</p>
  <p>≤line=650≥ Pro praemii retributione expostulant</p>
  <p>Fidos probosque se arbitrantes servulos.</p>
  <p>Verumtamen multo secus ego censeo.</p>
  <p>Nam fidum ego et probum autumo, domini sui</p>
  <p>Qui iussa sedulo facessit et aspera</p>
  <p>≤line=655≥ Perinde fert ac prospera; haud tamen arroget</p>
  <p>Sibi meritum, sed inutilem usque iudicet</p>
  <p>Totusque erili ex gratia dependeat.</p>
  <p>Me scio equidem, scio verbera atque opprobria</p>
  <p>Manent me ab oeconomo domi. Nam aegre feret</p>
  <p>≤line=660≥ Se deprehendi ac reprehendi. Erum quoque</p>
  <p>Lento gradu meum assequi ad vestigium</p>
  <p>Non suspicabitur et ob hoc in me saeviet.</p>
  <p>Verum imperium erile exsequi est sententia.</p>
  <p>Visam, quid actitet domi, num dissipet</p>
  <p>≤line=665≥ (Ut detulit Tribonius) domini bona.</p>
  <p>Ne callida eludat vafritie simplices</p>
  <p>Senis oculos. Coarguent nequam, scio,</p>
  <p>Tribonium, quasi egerit iniquissime</p>
  <p>Factus sui commilitonis proditor.</p>
  <p>≤line=670≥ Sed ego virum fecisse recte existimo.</p>
  <p>Nam te infidelem ero esse, quo servo malo</p>
  <p>Sis propitius, non convenit, minime expedit.</p>
  <p>Crepit ostium: videbo clam, quis exeat.</p>
</div>
<div type="level1" xml:id="actus-iii.-scaena-ii.">
  <head>15. ACTUS III. SCAENA II.</head>
  <p>Trimetri, ut superiores.</p>
  <p>COLAX, COMASTA, COMETA.</p>
  <p>Parare vina animos solent (quemadmodum</p>
  <p>≤line=675≥ Cecinit poeta), sed mihi secus accidit:</p>
  <p>Quantumlibet ventrem meum vino oppleam,</p>
  <p>Nihilominus labascit animus impotens</p>
  <p>Et propter adventum senis cor palpitat,</p>
  <p>Nutant gradus, artus tremunt, pallent genae,</p>
  <p>≤line=680≥ Sed et pavor subitariam urinam exciet.</p>
  <p>Papae, malo omine auspicatus sum diem hunc.</p>
  <p>in foribus est malum. COME. Quid occipit loqui hic</p>
  <p>Scelestus? COL. Heus, Comasta, te volo, adesdum. COM. Ut hic</p>
  <p>Nequissimus bacchatur! Ecquid est? COL. Malum. COM. Hui.</p>
  <p>≤line=685≥ COL. Perimus. COM. At servamur, inquam. COL. Heu me.
  COM. Quid est?</p>
  <p>COL. Ubi transii limen domus, in culmine</p>
  <p>Sedit sinistrae clamitans minaciter</p>
  <p>Rostroque teglas vellicans cornix. Quid hoc</p>
  <p>Portendit aliud quam quod aut mea aut tua aut</p>
  <p>≤line=690≥ Utriusque nostrum vellicanda sit cutis?</p>
  <p>COM. O timidiorem lepore! Num cornicula</p>
  <p>Te terret unica? Nec corax nec noctuae aut</p>
  <p>Cornicularum mille me deterreant.</p>
  <p>Adeon’ superstitiosus es, ut anilibus</p>
  <p>≤line=695≥ His fabulis attonitus expavesceres?</p>
  <p>Ades, fruere praesentibus, futura namque</p>
  <p>Incerta sunt. Redi. COL. Redibo, at palpitans.</p>
  <p>Certe hoc viro haud in orbe confidentior,</p>
  <p>Qui homines veretur neutiquam nec percita</p>
  <p>≤line=700≥ Ira expavescit numina. At viro obsequar.</p>
  <p>COME. Nisi durius Comasta sit coercitus,</p>
  <p>Res nostra pessum ibit domestica, quoniam</p>
  <p>Hoc homine confidentiorem neminem</p>
  <p>Puto esse in hoc loco nec usquam gentium.</p>
  <p>≤line=705≥ Mediusfidius ipse parasitus iustus est,</p>
  <p>Si conferatur oeconomo. At ego nunc sequor.</p>
  <p>Clausum ostium est, validissime pulsavero.</p>
</div>
<div type="level1" xml:id="actus-iii.-scaena-iii.">
  <head>16. ACTUS III. SCAENA III.</head>
  <p>Senarii.</p>
  <p>COMETA solus.</p>
  <p>Heus heus, quis intus est? Quis aperiet ostium hoc?</p>
  <p>Ohe, domus plena est ligurrientium,</p>
  <p>≤line=710≥ Bacchantium quoque et meretricantium.</p>
  <p>Nemo audit. Ecquis aperiet mihi ostium hoc?</p>
  <p>Merimne, Daetre, Thrypte, Triboni, nullus est?</p>
  <p>Ut nulla deferentium suspicio sit,</p>
  <p>Validius aliud ostium pulsavero,</p>
  <p>≤line=715≥ Penitissimum quod ducit in domus locum. Heus,</p>
  <p>Recludite, heus. Nec vox sonat nec sensus est.</p>
  <p>Quid, ah Dii vestram fidem, quid agitur hic?</p>
  <p>Clamo, reclamo, pulsito, repulsito,</p>
  <p>Ut non modo postes quati, sed et domus</p>
  <p>≤line=720≥ Nutare fundamenta videantur nec est,</p>
  <p>Qui exaudiat respondeatve. At una vox</p>
  <p>est omnium bacchantium et helluantium.</p>
  <p>Risus, iocus, festivitas tractantur in</p>
  <p>Penetralibus. Comasta ero inibi erilior.</p>
  <p>≤line=725≥ Vocabo tandem ex nomine. Heus Comasta. Ohe.</p>
  <p>Exaudiunt, nam mussitant, ut musculi</p>
  <p>Taciti silent. Prorumpet huc foras latro</p>
  <p>Furibundus ac temulentus. Atqui nondum adest,</p>
  <p>Quid nunc moratur? At nihil non suspicor:</p>
  <p>≤line=730≥ Num scorta clam eiiciet per abdita? Neutiquam,</p>
  <p>Nam audentior. Pulsabo adhuc. Comasta, adesdum,</p>
  <p>Adesdum, adesdum, quid moraris, flagrio?</p>
  <p>Non dubito quin me rideat, ea praeditus</p>
  <p>Petulantia est. Convicio irritandus est.</p>
  <p>≤line=735≥ Exi e latibulo, mastigia, citus foras.</p>
  <p>Egredere, pernicies erilis, aedibus.</p>
  <p>Exi e culina, nidor, ecquid adhuc lates?</p>
  <p>Quin advolas? His, credo, provocabitur</p>
  <p>Sermonibus. ————</p>
</div>
<div type="level1" xml:id="actus-iii.-scaena-iv.">
  <head>17. ACTUS III. SCAENA IV.</head>
  <p>Senarii.</p>
  <p>COMASTA, COMETA.</p>
  <p>———— Quid hic tibi clamatio est</p>
  <p>≤line=740≥ Pro his aedibus, scelus? Putas versarier</p>
  <p>Ruri tuove in sterquilinio sordido?</p>
  <p>Abi, frutex, abi. Recede a ianua. COME. Heu.</p>
  <p>COM. Hoccine volebas? COME. Heu, perii. Quid verberas?</p>
  <p>COM. Quia lubitum est. COME. Patiar; sine, adveniat senex.</p>
  <p>≤line=745≥ Senem sine advenire, quem absentem comes.</p>
  <p>Tu, urbane scurra, libidinum fomes, mihi</p>
  <p>Rus obiicis? Post pauculas horas cave</p>
  <p>Numerum in crucibus arentium ruri auxeris.</p>
  <p>Nunc, dum tibi lubet et licet, bibe, perde rem</p>
  <p>≤line=750≥ Domesticam, corrumpe erilem filium,</p>
  <p>Meretriculas accerse, pasce inertium</p>
  <p>Gregem helluonum, una age pollucibiliter,</p>
  <p>Totos dies noctesque pergraecamini.</p>
  <p>Istaecne mandavit tibi, cum abiit, senex?</p>
  <p>≤line=755≥ Hoccine statu offendet repositam rem suam?</p>
  <p>Hoccine boni servi esse officium existimas,</p>
  <p>Ut filium corrumpat absente patre?</p>
  <p>Corruptum eum duco, dum iis studet artibus,</p>
  <p>Quibus eruditur ex magisterio tuo.</p>
  <p>≤line=760≥ COM. Quid tibi (malum), dic, quid ego agam, curatio
  est?</p>
  <p>An non tibi curanda ruri pecora sunt?</p>
  <p>Potare, amare, scorta ducere animus est,</p>
  <p>Mei fit hoc tergi, haud tui fiducia.</p>
  <p>COME. Quam audacter inter pocula modo perstrepit.</p>
  <p>≤line=765≥ COM. Te Iuppiter perdat diique omnes, abi.</p>
  <p>Taetrum allium, germana colluvies, oles.</p>
  <p>COME. Non omnium est unguenta olere exotica</p>
  <p>Neque vescier tecum opiparis dapibus. Tibi</p>
  <p>Tuos habeto turtures, ficedulas,</p>
  <p>≤line=770≥ Passerculos et id genus alias aves.</p>
  <p>Sine me alliatum et fruge contentum mea</p>
  <p>Fidum esse ero. Sis tu beatus, ego miser.</p>
  <p>COM. Bene imprecaris id, quod est dignissimum.</p>
  <p>Decet me amare et te bubulcitare. Me</p>
  <p>≤line=775≥ Quoque victitare splendide teque misere.</p>
  <p>Abi, cave molestus esse, rus abi.</p>
  <p>COME. Non cessero posthac, licet modo oporteat.</p>
  <p>COM. Sapit, aufugit neque quod loquor flocci facit.</p>
  <p>Nam abactus est, explosus est. Sed nos quid hic</p>
  <p>≤line=780≥ Sordidus inexspectatus obruit? An ero (id</p>
  <p>Quod suspicor) dolosus explorator est?</p>
  <p>Vae tergori, vae gutturi meo. Attamen</p>
  <p>Hic caecior talpa atque pilo obtusior,</p>
  <p>Ut atrum ex albo vix queat discernere.</p>
  <p>≤line=785≥ Hominem probe deludam, erus si resciat,</p>
  <p>Nihilque in his non comminiscier licet.</p>
  <p>Regrediar intro. Sint suae curae omnibus</p>
  <p>Curantibus. Quid, hui, quid intus est tumulti?</p>
  <p>Inclamitant divos. Atat, quid hoc mali?</p>
  <p>≤line=790≥ An (ut assolet) fit pugna pro mulieribus?</p>
  <p>Celerius haec dirimenda, ne gliscat malum.</p>
</div>
<div type="level1" xml:id="actus-iii.-scaena-v.">
  <head>18. ACTUS III. SCAENA V.</head>
  <p>Trimetri.</p>
  <p>COMETA solus.</p>
  <p>Quid concito cursu in domum irruit latro?</p>
  <p>Quid eiulatio atque deprecatio</p>
  <p>Cruciumque verberumque? Per posticulamne</p>
  <p>≤line=795≥ Erus, hos ut inopinatus in facto opprimat,</p>
  <p>Ingressus est? Suopte more neutiquam.</p>
  <p>Revortar hac; fors et mihi indignabitur,</p>
  <p>(Si intus siet) quod tantum huic dederim λόγων</p>
  <p>Spurcissimo. Ipsus est senex, mirum quidem</p>
  <p>≤line=800≥ Qui tantum itineris mensus est hora brevi.</p>
  <p>Urgebat, hercle, negotium, quod et addidit</p>
  <p>Vires senectuti. Ipsus est certo senex,</p>
  <p>Nam amarulentis gemitibus vox illius</p>
  <p>Singultit et Philaetii vox acrior.</p>
  <p>≤line=805≥ Eccas, propelluntur foras Margaenium et</p>
  <p>Planesium meretriculae et iuvenculus</p>
  <p>Asotus indomitus. Utrisque luctus est.</p>
  <p>Procedam, ut audiam atque consulam probe</p>
  <p>(Si quivero) bonae adolescentis indoli.</p>
</div>
<div type="level1" xml:id="actus-iii.-scaena-vi.">
  <head>19. ACTUS III. SCAENA VI.</head>
  <p>Senarii.</p>
  <p>MARGAENIUM, PLANESIUM, ASOTUS, COMETA.</p>
  <p>≤line=810≥ Heu, dura fors. PLA. Heu me miserrimam. O dii, ut</p>
  <p>Foedata cutis et pulvere obsita! ASO. Ah dolor.</p>
  <p>MAR. Quid oblitam istanc pulvere ingemis? Vide, ut</p>
  <p>Mea tumida est livetque verberibus cutis.</p>
  <p>Nec me piget pudere nec sordere nec</p>
  <p>≤line=815≥ Plagarier tuo prae amore, mel meum.</p>
  <p>Te pudeat ob pulvisculum, qui adhaeserit</p>
  <p>Vestitui, aut cultum imminutum conqueri.</p>
  <p>PLA. Quis nescit, hac quod voce sugilles meum</p>
  <p>In amicum amorem? An modo sibi te elegerit,</p>
  <p>≤line=820≥ Ductaverit et amaverit? Sile, olida sus.</p>
  <p>MAR. Quin tu sile, cloaca susque morbida,</p>
  <p>Cui praeter hanc frontem, femur, latus, inguina,</p>
  <p>Et corporis alia membra purulenta sunt,</p>
  <p>Infecta morbo, qui solet celarier.</p>
  <p>≤line=825≥ PLA. Tun’ audeas me morbidam? MAR. Quin audeam?</p>
  <p>Veneficamque. PLA. Mene dices morbidam</p>
  <p>Veneficamque? En, morbida haec, venefica haec</p>
  <p>Te his verberat pugnis et ungue vellicat.</p>
  <p>MAR. Id neutiquam impune egeris: tu foedior</p>
  <p>≤line=830≥ Quovis cadavere atque caeno obscenior,</p>
  <p>Tu caederes? Sic disce pugnis caedere,</p>
  <p>Sic disce pugnis caedere, sic vellica.</p>
  <p>COME. Non est quod usquam gentium intuerier</p>
  <p>Malim: calyptra, pepla, vittae devolant,</p>
  <p>≤line=835≥ Passos capillos manipulatim vellicant.</p>
  <p>Hic ludus est plane meretricius. Adit</p>
  <p>Asotus. Huic videro, quid horum curae erit.</p>
  <p>Sequester est, profecto proelia dirimit.</p>
  <p>ASO. Nolite, rogo, me propter altercarier,</p>
  <p>≤line=840≥ Nam utraque mihi, ut pulcherrima, ita carissima est.</p>
  <p>Faxo in malis sociae et bonis fruamini.</p>
  <p>MAR. Men’ illa caederet? PLA. Tibi ero ludibrio?</p>
  <p>ASO. Quiescite. Etsi coepta nostra negotia</p>
  <p>Turbata sunt, fortuna tandem si volet,</p>
  <p>≤line=845≥ Meliora erunt; mihi a patre recedendum erit,</p>
  <p>Qui offensus his gravissime poenas graves</p>
  <p>De singulis sumpturus est. In me quoque</p>
  <p>Forte omnium gravissime animadvorterit,</p>
  <p>Si in ipso ei primo furore occurrero.</p>
  <p>≤line=850≥ Valete, amiculae. MAR. Vale longum. PLA. Vale.</p>
  <p>COME. Asote, Asote. ASO. Quis vocat? COM. Quin respicis?</p>
  <p>Me sequere, ut animi causa eamus quolibet.</p>
  <p>ASO. Non te sequor. COME. Turbatus est. Heus, te sequor.</p>
</div>
<div type="level1" xml:id="actus-iii.-scaena-vii.">
  <head>20. ACTUS III. SCAENA VII.</head>
  <p>Iambici tetrametri.</p>
  <p>EUMENIUS, THRYPTUS.</p>
  <p>Heus, Thrypte, sellam profer, ut lassus quiescam, nam domus</p>
  <p>≤line=855≥ Infusa Baccho, odore longe olet teterrimo</p>
  <p>Epulantium bacchantiumque. Pro dolor, quod in hoc mea</p>
  <p>Congesserim bona, ab improbis ut edantur his lurconibus,</p>
  <p>Meretricibus scortantibusque. Pro dolor, quod haec domus,</p>
  <p>Quam semper hactenus scholam fuisse virtutum liquet</p>
  <p>≤line=860≥ In ganeum atque prostibulum conversa sit,
  quandoquidem,</p>
  <p>Nisi modo rescissem, filio labem intulissent maximam.</p>
  <p>Hoccine fidelium est opus servorum erilem filium</p>
  <p>Absente ero corrumpere, supellectilem pessum dare,</p>
  <p>Caesis domus meae vel expulsis probis vernaculis</p>
  <p>≤line=865≥ Ductare scorta, accire lenones gregemque inducere</p>
  <p>Parasiticum et per furta rerum creditarum singulos</p>
  <p>Opplendo pascere? An haec quieto animo ferenda sunt?</p>
  <p>In huncne sceleratum gregem animadvortero? Haud parcam. Puer,</p>
  <p>Fer ocius sellam, ut quiescam, nam oppido lassata sunt</p>
  <p>≤line=870≥ Membra mea stando, restitando, eundo, redeundo die</p>
  <p>Toto. Haud fuit spatium quieti vel minuto temporis.</p>
  <p>THR. En, sella adest, ere, postulata; sede, quiesce paululum.</p>
  <p>Vin’ adferam, quo prandeas parum cibi et potus? EUM. Mane.</p>
  <p>THR. Praeteriit hora prandii. EUM. Scio, mi puer, sed hoc die</p>
  <p>≤line=875≥ Neque pane vescar neque bibam vinum, priusquam in
  impios</p>
  <p>Therapontas animadvorterim. Producite illos huc foras,</p>
  <p>Lorarii, quo iusseram intus ordine. Producite. THR. Heu.</p>
</div>
<div type="level1" xml:id="actus-iii.-scaena-viii.">
  <head>21. ACTUS III. SCAENA VIII.</head>
  <p>Octonarii, ut superiores.</p>
  <p>LORARII, EUMENIUS, COMASTA, DAETRUS, COLAX.</p>
  <p>Uti iusseras, Comasta adest, domine, tuo discrimine aut</p>
  <p>Plectendus aut servandus. EUM. Hem, quid ausus es</p>
  <p>≤line=880≥ Contaminare aedes meas, nefande, spurcitie tua et</p>
  <p>Scortis tuis; caedere familiam pro tua libidine</p>
  <p>Praeterque abusum filii furarier, baccharier,</p>
  <p>Scortarier quoque et nihil sceleris pudendi omittere?</p>
  <p>Quid poteris his praetexere? Eloquere: quid obmutescis et</p>
  <p>≤line=885≥ Quid concidit vultus tuus? Quid mussitas? Responde. COM.
  Ita,</p>
  <p>Quia libitum erat. EUM. Haec verba non sunt quae mereri gratiam
  aut</p>
  <p>Veniam queant, sed iram et indignationem provocent.</p>
  <p>COM. Iniquitas mea maior est quam ut fata mortis deprecer.</p>
  <p>EUM. Te, serve nequam, ex ore proprio iudico. Ob scelera tua</p>
  <p>≤line=890≥ Penesque nostra in mancipia proterva privilegia</p>
  <p>Te morte dignum teque plectendum horrida poena crucis</p>
  <p>Pronuntio. Clangat tuba. COM. Heu, sic separas me, amara mors?</p>
  <p>LOR. O domine, flectere. EUM. Apagete; sin abducitis, peristis.
  Huc</p>
  <p>Adducite alterum; volo etenim omnem semel domum meam</p>
  <p>≤line=895≥ Purgarier. LOR. Praesto est, ere. Hunc vin’ ad phylacam
  trudier?</p>
  <p>Vin’ ulmeis aut taureis caedi? EUM. Ulmeis aut taureis</p>
  <p>Mille crucibus dignissimum? O trifurcifer, quin tu mihi</p>
  <p>Morem geris? Quousque ad oculum servies? Mavis malo</p>
  <p>(Cum deprehendi non times) servo obsequi quam ero tuo?</p>
  <p>≤line=900≥ Quousque hypocrites eris? Quousque mente subdola?</p>
  <p>DAE. Verebar, ere, ne vapularem haud obsequendo. EUM. Non
  times,</p>
  <p>Insane, eum qui carceri te perpetuo adigere potest</p>
  <p>Ipsave morte tollere? At ventri studes, facile times.</p>
  <p>Et istic abductus siet per compita omnia ac fora</p>
  <p>≤line=905≥ Insignis hac, qua dignus est, furca. Hinc phylacae
  innectite,</p>
  <p>Donec sciam, qua afflictione insigniter multabitur.</p>
  <p>Procedat et Colax vorax, qui praeter id quod edit ac</p>
  <p>Bibit, arietem validum intulit quoque castitati. Accede tu</p>
  <p>Quoque, bone vir. Quid iuris est tibi aut rei in domo mea?</p>
  <p>≤line=910≥ COL. Nihil. EUM. Quid ergo absente me istanc ingredi
  praesumpseras?</p>
  <p>COL. Adegit huc me venter, Eumeni, famesque. EUM. Abducite</p>
  <p>Scapulasque flagris caedite ac dimittite. COL. Et quidem satis</p>
  <p>Digne, ut luant scapulae quod ante venter hic peccaverit.</p>
  <p>EUM. Iam sontibus plexis malum non parvum adhuc reliquum est:
  mei</p>
  <p>≤line=915≥ Gnati periculum iunioris. Nam beat me neutiquam,</p>
  <p>Quod iniquus aequa passus est; at perditus quod filius,</p>
  <p>Id pessime me habet. Ibo et in morem ingemiscens turturis</p>
  <p>Contabuero miserum omnium miserrimus, donec vagum</p>
  <p>Post furta, scorta, libidines ad veritatis tramitem</p>
  <p>≤line=920≥ Reduxero. Ite pueri, Asotum quaerite, ut compareat.</p>
</div>
<div type="level1" xml:id="actus-iii.-scaena-ix.">
  <head>22. ACTUS III. SCAENA IX.</head>
  <p>Senarii.</p>
  <p>PHILAETIUS, ASOTUS, COMETA.</p>
  <p>Quo perditus se proripit frater meus?</p>
  <p>Moratur hunc pater, familia quaeritat.</p>
  <p>Sed eccum adest frugi comitatus villico.</p>
  <p>Frustra monet, frustra obsecrat, scio perditum.</p>
  <p>≤line=925≥ Rigore agendum censeo, obiurgabo eum</p>
  <p>Et, ut meret, durissime increpabo eum.</p>
  <p>Quid, frater, est quod post tuam insolentiam,</p>
  <p>Temulentiam, petulantiam, lasciviam,</p>
  <p>Post ducta scorta, post domus rem perditam</p>
  <p>≤line=930≥ Adhuc patris te subtrahis conspectui?</p>
  <p>Horum omnium non te pudet? Non paenitet</p>
  <p>Mitem patrem irritasse tantis sceleribus?</p>
  <p>ASO. Pudet pigetque et paenitet. PHI. Quin ergo ades,</p>
  <p>Quo patris iram mitiges modestia?</p>
  <p>≤line=935≥ Quid iners foris vagaris aut turpia levis</p>
  <p>Levissimorum sequere contubernia?</p>
  <p>Quid otiosus otiosa amplecteris?</p>
  <p>Quid operi alicui te domi non applicas?</p>
  <p>Iam complices poenas dedere tui: cruci</p>
  <p>≤line=940≥ Comasta iam suffixus est, Daetrus quoque</p>
  <p>Fortasse subrigendus est, Colax flagris</p>
  <p>Acerrimis laceratus est. Tu solus es,</p>
  <p>Cui parcere pater optimus desiderat</p>
  <p>Et adhuc iners vagaris atque in otio</p>
  <p>≤line=945≥ Tempus teris. Quousque abuteris patris</p>
  <p>In te et mea patientia et clementia?</p>
  <p>ASO. Hem, sat λόγων, pudet pigetque et paenitet,</p>
  <p>Quod nostra propter contubernia hoc die</p>
  <p>Offensus est pater meus, quae ego non tamen</p>
  <p>≤line=950≥ Instruxeram nec me sciente instructa sunt.</p>
  <p>Sed inscius, quaesitus ultro et accitus</p>
  <p>Sum. Ceterum neque tua vorata nec patris</p>
  <p>Ex integro substantia est. Porro argui abs</p>
  <p>Te indesinenter otii atque inertiae</p>
  <p>≤line=955≥ Taedere iam coepit nec amodo perferam.</p>
  <p>Num tu mihi praefectus aut didascalus?</p>
  <p>Si deprehendat in facinore me pater,</p>
  <p>Redarguat, me corrigam aut toleravero.</p>
  <p>Abs te recuso vel argui vel corrigi.</p>
  <p>≤line=960≥ Curare desine quod tua non interest.</p>
  <p>PHI. Non interest mea? Diu noctuque qui</p>
  <p>Duris patri laboribus te deside</p>
  <p>Inservio? En, callent manus, rigent pedes,</p>
  <p>Curvatur oneri dorsum, anhelat hoc meum</p>
  <p>≤line=965≥ Pectus, gelu urit et aestus hoc squalens caput.</p>
  <p>Tu contra inerti semper otio vacas,</p>
  <p>Tu suaviter, tu delicate victitas</p>
  <p>Instarque scorti molliter, haud mea interest?</p>
  <p>ASO. Quid agam, scio, si pergis hoc modo loqui.</p>
  <p>≤line=970≥ PHI. Fac quod velis. ASO. Abivero. PHI. Per me
  licet.</p>
  <p>ASO. Tu rus abi, sycophanta, abi in malam crucem.</p>
  <p>PHI. Cometa, sequere. Actum est de eo. COME. Heu. PHI. Sequere ad
  forum.</p>
  <p>Videbo, quanti grana veneant. COME. Sequor.</p>
  <p>ASO. Ille abiit, ego recta ad patrem processero</p>
  <p>≤line=975≥ Omnemque rem, quae ad me attinet, petivero.</p>
</div>
<div type="level1" xml:id="actus-iii.-scaena-x.">
  <head>23. ACTUS III. SCAENA X.</head>
  <p>Senarii.</p>
  <p>EUMENIUS, ASOTUS.</p>
  <p>Ut is beatus est pater, cui contigit</p>
  <p>Generare prudentes probosque liberos,</p>
  <p>Ita est profecto miserrimus, qui aut improbos</p>
  <p>Fatuosve consecutus est. Id, pro dolor,</p>
  <p>≤line=980≥ Iamdudum ego experior meis in liberis.</p>
  <p>Suscepi enim ex uxore filios duos,</p>
  <p>Quorum alter est frugi nimis quamque expedit</p>
  <p>Aequi tenacior. Laboriosus is</p>
  <p>Quidem et utilis, sed admodum morosus est.</p>
  <p>≤line=985≥ Porro alter, ut iunior, eo est dementior.</p>
  <p>Nam ad otium, luxum, iocum est propensior.</p>
  <p>Sed eccum adest tumens quasi ira percitus.</p>
  <p>Habet profecto nescio quid incommodi</p>
  <p>A fratre forsan increpatus durius,</p>
  <p>≤line=990≥ Cui lenius quam meritus est loqui expedit.</p>
  <p>ASO. Salve, pater. EUM. Mi gnate, ut est? Recte omnia?</p>
  <p>ASO. Etiam, sed est quod te volo. EUM. Ausculto libens.</p>
  <p>ASO. Ne deneges mihi iam quod abs te postulo.</p>
  <p>EUM. Quid id est? Quid id celas? Adesdum, dic patri.</p>
  <p>≤line=995≥ ASO. Da mihi, pater, partem meae substantiae,</p>
  <p>Quae hereditario mihi iure obvenit.</p>
  <p>Sine me institutis propriis iam vivere.</p>
  <p>EUM. Quid, gnate mi? Quid in me displicuit tibi</p>
  <p>Obsecro, ut hanc rem postules? ASO. Nihil, pater.</p>
  <p>≤line=1000≥ Fratrem tamen mordere me palam et alios</p>
  <p>Mihi invidere clanculum non perfero.</p>
  <p>EUM. Animaequior, gnate, es bonique consule</p>
  <p>Quod in tuam rem a fratre dicitur tibi aut</p>
  <p>Abs quolibet. Non rancor istius rei</p>
  <p>≤line=1005≥ Est seminarium, sed ipsa caritas.</p>
  <p>Lasciviam fuge et otium, curato rem</p>
  <p>Domesticam, fratri ades in agro, in vinea,</p>
  <p>In aedibus voto pari, si nequeas</p>
  <p>Pari labore aut viribus. Ne iungere</p>
  <p>≤line=1010≥ Potantibus, scortantibus, voracibus</p>
  <p>Rapacibusque et id genus nihili viris.</p>
  <p>Te tempori confer domum, mecum quoque</p>
  <p>Consiste liber in aedibus. Ne te sinas</p>
  <p>Obsequio et arte subdola meae domus</p>
  <p>≤line=1015≥ Servorum ad improba pertrahi, sed moribus,</p>
  <p>Sermone, gestu actuque liberalibus</p>
  <p>Praestare cunctis nitere, quibus imperas.</p>
  <p>Haec tibi perennem gloriam, haec tibi commoda,</p>
  <p>Haec tibi voluptatem omnium pulcherrimam</p>
  <p>≤line=1020≥ Paraverint. Haec facito et in te ne quidem</p>
  <p>Catellus umquam mutiet, sed omnibus</p>
  <p>Habeberis carus, patri carissimus.</p>
  <p>ASO. Ne verba mihi moramve feceris, pater;</p>
  <p>Praecide funem, amitte, iacta est alea.</p>
  <p>≤line=1025≥ EUM. In maximum dabo tuum tibi malum.</p>
  <p>Olim scies, cum te instruet vexatio,</p>
  <p>Quam exegeris temere tuum patrimonium.</p>
  <p>Mecum ingredere, quo fusius tecum loquar</p>
  <p>Et portionem, quam requiris, supputem.</p>
  <p>≤line=1030≥ Eheu miser. ASO. Ne lacrima, pater. Sequor.</p>
</div>
<div type="level1" xml:id="actus-iii.-scaena-xi.">
  <head>24. ACTUS III. SCAENA XI.</head>
  <p>Dimetri.</p>
  <p>BELIAL, ASTAROTH.</p>
  <p>Hahahe, quid usquam laetius</p>
  <p>Terra, mari, caelo, solo aut</p>
  <p>Apud inferos mihi accidit?</p>
  <p>AST. Quid, Belial, adeptus es,</p>
  <p>≤line=1035≥ Solito quod es iucundior?</p>
  <p>BEL. Per Cerberum tu bardus es.</p>
  <p>Non hanc vides pulposulam</p>
  <p>Feram incidere griphis meis?</p>
  <p>AST. Gnatum Eumenii vis dicere,</p>
  <p>≤line=1040≥ Cui hereditariam pater</p>
  <p>Rem dividit? BEL. Volo. AST. Video.</p>
  <p>BEL. Viden’ capaces sacculos</p>
  <p>Magnamque vim pecuniae?</p>
  <p>AST. Quin’ videam? Et auri plurimum.</p>
  <p>≤line=1045≥ BEL. Videsne, ut inhiat filius</p>
  <p>Hereditariis bonis?</p>
  <p>AST. Video atque plenis lancibus</p>
  <p>Pendit pater gnato suo</p>
  <p>Auri talenta plurima.</p>
  <p>≤line=1050≥ BEL. Dum appenderit, numerato ea</p>
  <p>Avidique Asoti uncas manus</p>
  <p>Ad involandum respice.</p>
  <p>AST. Quintum pependit. BEL. Provide,</p>
  <p>Ne erres in aliquo calculo,</p>
  <p>≤line=1055≥ Si non velis Stygos ignibus</p>
  <p>In Tartaro punirier.</p>
  <p>AST. Non erro. Decimum ponderat</p>
  <p>Grandemque vestium puer</p>
  <p>Parat expeditus sarcinam.</p>
  <p>≤line=1060≥ BEL. Vide sis. AST. Video. Iam appensa sunt</p>
  <p>Auri talenta quindecim.</p>
  <p>Argenti et addit sacculos</p>
  <p>Duos probati ponderis.</p>
  <p>Age dice, quid factum velis.</p>
  <p>≤line=1065≥ BEL. Ponamus undique laqueos.</p>
  <p>In ganeis, in compitis,</p>
  <p>In oenopolio, in foro</p>
  <p>Absconditi insidiabimur.</p>
  <p>Non poterit haec pecunia</p>
  <p>≤line=1070≥ Expendier sine fenore.</p>
  <p>Satana vafrum te exhibe.</p>
  <p>AST. Ero fortiore fortior,</p>
  <p>Latebo in oenopolio,</p>
  <p>Tu ganeum tuum occupa.</p>
  <p><hi rendition="simple:bold">CHORUS.</hi></p>
  <p>Versu iambico dimetro.</p>
  <p>≤line=1075≥ Servum fidelem ero decet</p>
  <p>Rem creditam tuerier,</p>
  <p>Vigilem, modestum, sobrium</p>
  <p>Absentem erum morarier.</p>
  <p>Inutilis contra solet</p>
  <p>≤line=1080≥ Foris morante ero interim</p>
  <p>Domesticam rem perdere</p>
  <p>Domesticosque caedere.</p>
  <p>Quicquid fidelis congerit,</p>
  <p>Id infidelis dissipat</p>
  <p>≤line=1085≥ Absente ero ventri, gulae et</p>
  <p>Veneri nefandae deditus.</p>
  <p>Quapropter is, qui frugi erat,</p>
  <p>Redeunti ero laudandus est.</p>
  <p>At improbus vel in crucem</p>
  <p>≤line=1090≥ Vel in phylacam agendus est.</p>
  <p>In rebus itaque prosperis</p>
  <p>Licentiam suspectam habe</p>
  <p>Et in omnibus, quae impune agis,</p>
  <p>Finem subinde respice.</p>
</div>
<div type="level1" xml:id="actus-iv.-scaena-i.">
  <head>26. ACTUS IV. SCAENA I.</head>
  <p>Iambici trimetri.</p>
  <p>MERIMNUS solus.</p>
  <p>≤line=1095≥ Comasta, quo suo vacaret luxui,</p>
  <p>Utrumque nostrum amisit ad vivarium</p>
  <p>Pro irretiendis piscibus. Ut eum Deus,</p>
  <p>Fidelium pius arbiter, redarguat.</p>
  <p>Profecto me piget pudetque ignaviae,</p>
  <p>≤line=1100≥ Quod ambo caesi neutiquam restiterimus.</p>
  <p>Malo igitur insperatus hoc die domum</p>
  <p>Revertier, quam crastino quo iusserat.</p>
  <p>Ne me infidelitatis arguat senex,</p>
  <p>Qui (cum sciam virum infidelem in omnibus)</p>
  <p>≤line=1105≥ Aedes timore verberum reliquerim.</p>
  <p>At suspicor, quod iam me erus praevorterit</p>
  <p>Et in improbum famulitium animadvorterit,</p>
  <p>Quod non rediit, ut dixerat, Tribonius.</p>
  <p>Dii boni, quid cerno? Numquid ex cruce</p>
  <p>≤line=1110≥ Comastam, eri promum atque condum, pensilem?</p>
  <p>Heu domine Deus, ut est subito mutata sors!</p>
  <p>Ut graviter omnium virum mitissimus</p>
  <p>Eumenius animadvortit hunc in noxium.</p>
  <p>Quid ego iam agam? Quo me miser vertam? An domum</p>
  <p>≤line=1115≥ Ingrediar? An foris morabor, dum parum</p>
  <p>Erilis ira refrixerit? Paveo admodum;</p>
  <p>Quin tuta pertimesco cuncta et horreo.</p>
  <p>Sed commodum: strident fores: videbo clam</p>
  <p>Ab angulo, quis exeat. Cum Paegnio</p>
  <p>≤line=1120≥ Asotus est, peculiari servulo.</p>
  <p>Libet mihi observare, quid vel egerint</p>
  <p>Vel dixerint. ————</p>
</div>
<div type="level1" xml:id="actus-iv.-scaena-ii.">
  <head>27. ACTUS IV. SCAENA II.</head>
  <p>Trimetri.</p>
  <p>ASOTUS, PAEGNIUM, MERIMNUS.</p>
  <p>———— I, puer, et istaec transfer ad</p>
  <p>Margaenium aut Planesium. PAE. Facesso, ere.</p>
  <p>Vin’ redeo? ASO. Non. Dic me secuturum ilico.</p>
  <p>≤line=1125≥ Parentur omnia, quae ad gulam et Venerem attinent.</p>
  <p>MER. Ut video et ut modo res se habet domestica,</p>
  <p>Diutius quam par erat atrio abfui,</p>
  <p>His piscibus dum irretiendis institi. Heus,</p>
  <p>Quo fers, puer, vidulum istud et marsuppium?</p>
  <p>≤line=1130≥ PAE. Ecquid tua interest? Eo, quo praecipit</p>
  <p>Erus. MER. I. Sequetur Asotus. Huc subduxero</p>
  <p>Me et clanculum exploravero eventum rei.</p>
  <p>Credamne tantum ab ero datum peculii?</p>
  <p>Absurda sunt. Iam prodit infelix foras.</p>
  <p>≤line=1135≥ ASO. Nactus peculium ad meam sententiam:</p>
  <p>Auri talenta quindecim aliaque plurima.</p>
  <p>Genio obsequendum censeo Venerique quoque,</p>
  <p>(Quod apud parentem non licebat), dum libet,</p>
  <p>Obtemperandum. Quorsum enim os, ventrem et alia</p>
  <p>≤line=1140≥ Haec corporis natura membra condidit,</p>
  <p>Si non sub hac aetate iis fruendum erat?</p>
  <p>Frondescit omne nemus, volucres incubant</p>
  <p>Ovis, pecus lascivit et solus homo erit</p>
  <p>Solatii exors atque laetitiae? Absit, at</p>
  <p>≤line=1145≥ Cum suavibus puellulis et dulcibus</p>
  <p>Sunt poculis tractanda gaudia, dum comes</p>
  <p>Vita, quia cras moriemur. Haud praetereat hic</p>
  <p>Flos temporis, rosis coronemur prius</p>
  <p>Quam marceant. Certe haec mea est sententia.</p>
  <p>≤line=1150≥ Recta adeo portum; viso, si qua navis est</p>
  <p>Milesia hoc die solutura. Inde mox</p>
  <p>Adibo amiculas meas, Planesium et</p>
  <p>Margaenium. Cenam parari iussero.</p>
  <p>MER. Heu, quam ista dementis similia verba sunt.</p>
  <p>≤line=1155≥ Haec optimo minime patri celanda sunt.</p>
  <p>Et commodum ex foro redit Philaetius</p>
  <p>In agrum iturus. Aggrediar et alloquar.</p>
</div>
<div type="level1" xml:id="actus-iv.-scaena-iii.">
  <head>28. ACTUS IV. SCAENA III.</head>
  <p>Trimetri.</p>
  <p>PHILAETIUS, MERIMNUS.</p>
  <p>Heus, quam premor squalore, cura et improbis</p>
  <p>Laboribus. Membra omnia mei corporis</p>
  <p>≤line=1160≥ Sub vesperem lassata erunt. Solus vacat</p>
  <p>Asotus. MER. Heus, Philaetie ere. PHI. Hem, quis me vocat?</p>
  <p>Merimne, salve. MER. Salve, ere. Est mysterium,</p>
  <p>Quod in tuum effundere sinum cupio. PHI. Licet.</p>
  <p>MER. Petito Asotus a patre patrimonio</p>
  <p>≤line=1165≥ Fugam parat. Mentem suam mihi prodidit</p>
  <p>Iam nescius. Quod si fuat, mox perierit</p>
  <p>Lusu, iocis libidinique deditus.</p>
  <p>PHI. Pereat, pereat, abeat vel in malam crucem,</p>
  <p>Qui nil boni socors patravit hactenus.</p>
  <p>≤line=1170≥ MER. Velim tamen per te pater resciscat haec.</p>
  <p>PHI. Sciet profecto haud absque paenitudine,</p>
  <p>Si totum ei peculium donaverit.</p>
  <p>MER. Quae a patre facta, nescio, at quid dixerit</p>
  <p>Asotus et quid egerit, scio. PHI. Quidnam id est?</p>
  <p>≤line=1175≥ MER. Nactus peculium (inquit) ad meam</p>
  <p>Sententiam, genio obsequendum censeo</p>
  <p>Venerique et id genus alia, quae ad luxum attinent.</p>
  <p>Quae, ut praeterisset, ventus abstulit auribus.</p>
  <p>PHI. Quid audio? MER. Hoc, quod dico et audi cetera;</p>
  <p>≤line=1180≥ Nam multa convasata (nescio quae) in domum</p>
  <p>Meretriciam portarier curarat et</p>
  <p>Secutus est. Culpandus haud tamen est pater.</p>
  <p>PHI. Non est? MER. Profecto non, sed admonendus est</p>
  <p>Ne quo modo iuvenem fuga labi sinat.</p>
  <p>≤line=1185≥ PHI. Curabitur non absque paenitudine.</p>
  <p>Sic nostra sint tradenda scortatoribus?</p>
  <p>In hoc laboratum atque sudatum hactenus?</p>
  <p>Obtrusero haec, si vera sint. Eccum procul.</p>
  <p>Tu, abi domum, stude parandis piscibus.</p>
</div>
<div type="level1" xml:id="actus-iv.-scaena-iv.">
  <head>29. ACTUS IV. SCAENA IV.</head>
  <p>Trimetri.</p>
  <p>EUMENIUS, PHILAETIUS.</p>
  <p>≤line=1190≥ Miser, edepol, status parentum est omnium,</p>
  <p>Qui enutrierunt obstrepentes liberos.</p>
  <p>PHI. Istuc quidem verum, pater. EUM. Tam prope aderas,</p>
  <p>Fili? PHI. Pater, aderam increpaturus grave.</p>
  <p>EUM. Ob quam meam culpam? PHI. Quod indignum quidem</p>
  <p>≤line=1195≥ Vita data pecunia dimiseris.</p>
  <p>Scortatur, est, bibit volupe, totus perit.</p>
  <p>EUM. Miserrimum senem, enecas me hac fabula.</p>
  <p>PHI. Merere tu quidem, pater, neque fabula est.</p>
  <p>Tu vere enim spoliando nos dementiae</p>
  <p>≤line=1200≥ Illius interitum addidisti. EUM. Quid agerem?</p>
  <p>Tua et illius defuncta dudum mater est.</p>
  <p>Rem postulabat propriam. Culpanda erit</p>
  <p>Haec mea benignitas? Vide, ne tu magis</p>
  <p>Sis noxius, rigore quia adolescentulum,</p>
  <p>≤line=1205≥ Quia noluit flecti, obruisti durior.</p>
  <p>Hinc lacrimae, hinc suspiria, hinc mihi iam seni</p>
  <p>Nece amara amaror amarior. Spero tamen,</p>
  <p>Quod resipiet tandem. PHI. Attamen non ego quidem.</p>
  <p>EUM. Revertor intro, uti videam, quid facto opust.</p>
  <p>≤line=1210≥ PHI. Ut video, delirat senex. Cometa ades,</p>
  <p>Ut vel aliquis prudentiae locus siet.</p>
  <p>Rus ibimus, nam res probe domesticas</p>
  <p>Tribonius reversus (eccum eum procul)</p>
  <p>Recturus est. ————</p>
</div>
<div type="level1" xml:id="actus-iv.-scaena-v.">
  <head>30. ACTUS IV. SCAENA V.</head>
  <p>Trimetri.</p>
  <p>TRIBONIUS, ASOTUS, MARGAENIUM, PLANESIUM, THRYPTUS.</p>
  <p>———— Nunc in phylacam trusus est</p>
  <p>≤line=1215≥ Daetrus coquus. Nunc in malam merito crucem</p>
  <p>Deterrimus subrectus est Comasta. Sed</p>
  <p>Numquam quiescet mens senis, nisi filius</p>
  <p>Reductus ad frugem siet. Sed eccum eum,</p>
  <p>Quem in compitis et ganeis quaesivimus.</p>
  <p>≤line=1220≥ Clam obsecro moremur, ut intuamur exitum.</p>
  <p>ASO. O Hercules, quam est illa vita suavis et</p>
  <p>Beata, quae nullis coercita legibus</p>
  <p>Suae voluptati suisque amoribus</p>
  <p>Paret, nutritur, pascitur; cui affatim</p>
  <p>≤line=1225≥ Aes subrogat crumenula aetasque Venerem.</p>
  <p>Fruere, anima, iis quae parta sunt, dum fors sinit,</p>
  <p>Dum luce vitae vesceris, donec licet</p>
  <p>Id quod libet. Iam eo nave adepta ad turtures</p>
  <p>Meas, meos passerculos, mea ubera.</p>
  <p>≤line=1230≥ Nihil moratus appeto, dudum quibus</p>
  <p>Mandaveram cenam apparare. Videbo, quid</p>
  <p>Agant. Sed eccas, utraque fertur obvia,</p>
  <p>Me quaeritant. PLA. Animule Asote, quin venis?</p>
  <p>Nulla absque te domi voluptas est neque</p>
  <p>≤line=1235≥ Sine te aliquod est solacium. MAR. Quid, Asote, id
  est?</p>
  <p>Te, ocelle, iamdudum moramur: omnia,</p>
  <p>Quae ad Venerem et ad gulam attinent, parata sunt.</p>
  <p>ASO. Adeste, deliciae meae, o Planesium</p>
  <p>Suavium meum meumque corculum</p>
  <p>≤line=1240≥ Margaenium. MAR. Complectere. ASO. Facio lubens.</p>
  <p>PLA. An praeteris me? ASO. Neutiquam, mea animula</p>
  <p>Planesium. Ultro hucusque tendo ad vos iter.</p>
  <p>Iam vero eamus, ut cuticulam molliter</p>
  <p>Curemus et fruamur optatis diu</p>
  <p>≤line=1245≥ Complexibus. Pater gemit, frater fremit,</p>
  <p>Sed id omne dissimulare oportet amodo.</p>
  <p>PLA. Gemat senex delirus et frater fremat,</p>
  <p>Se torqueant, se mordeant, se devorent.</p>
  <p>Cum illis tibi, obsecro, quid est negotii?</p>
  <p>≤line=1250≥ Valeant graves curae atque frontem exporrige.</p>
  <p>MAR. Facile domi tibi omnium horum oblivium</p>
  <p>Induxero, intro eamus. ASO. Ite, ego assequor.</p>
  <p>MAR. Haudquaquam, utrimque prehende nos et ducito.</p>
  <p>ASO. Esto. Sed agite concinamus. MAR. Ita placet</p>
  <p>≤line=1255≥ ASO. Felices, quibus obtigit</p>
  <p>Sors nec dura nec infima,</p>
  <p>Sed amplissima et incluta,</p>
  <p>Quis favet Venus aureis</p>
  <p>Lascivire cubilibus</p>
  <p>≤line=1260≥ Tranquillaque cum amiculis</p>
  <p>Consuetudine perfrui.</p>
  <p>TRI. Audisne, Thrypte, ut nequiter sibi vindicat</p>
  <p>Asotus Euripidis hanc purissimam,</p>
  <p>Hei, cantilenam pessime verba vitians</p>
  <p>≤line=1265≥ Sensumque corrumpens? THR. Capio, sed abs te ego,
  ut</p>
  <p>Poeta cecinit, gestio audire. TRI. Audies,</p>
  <p>Modis Erasmiis metroque glyconico.</p>
  <p>Felices, quibus obtigit</p>
  <p>Sors nec summa nec infima,</p>
  <p>≤line=1270≥ Sed sane modica et quibus</p>
  <p>Castos annuit aurea</p>
  <p>Nancisci thalamos Venus</p>
  <p>Tranquillaque perenniter</p>
  <p>Consuetudine perfrui.</p>
  <p>≤line=1275≥ THR. Pulcherrime. Vide, ut improbus proba vitiat.</p>
  <p>O quantum amaroris pariet hic nuntius</p>
  <p>In corde patris, ubi filium resciverit</p>
  <p>Perire scorta tam nefanda et perdere</p>
  <p>Rem hereditariam. At aperitur ostium.</p>
  <p>≤line=1280≥ Procedit huc senex foras, silendum erit.</p>
</div>
<div type="level1" xml:id="actus-iv.-scaena-vi.">
  <head>31. ACTUS IV. SCAENA VI.</head>
  <p>Trimetri.</p>
  <p>EUMENIUS, TRIBONIUS, THRYPTUS.</p>
  <p>Vox cantici me excivit huc foras. Putem,</p>
  <p>Felicitatis quippiam infelicibus</p>
  <p>Fatis meis ea nuntiet? Frustra putem.</p>
  <p>Nam quicquid usquam extat mali, in me concidit</p>
  <p>≤line=1285≥ Unum. Sed adsunt pueri et inter se gerunt</p>
  <p>Nescio quid occultae rei minime integrae. Heus,</p>
  <p>Quid mussitatis mutuo? Nolite me</p>
  <p>Celare, dum mea interest. TRI. Refert parum</p>
  <p>Tua dolentis, ere. Profecto cantus hic</p>
  <p>≤line=1290≥ Non gaudii, at maeroris est, nam erus meus</p>
  <p>Asotus adolescentior totus perit.</p>
  <p>EUM. Quidum, Triboni? TRI. Adhaeret is spurcissimis</p>
  <p>Meretriculis Margaenio et Planesio.</p>
  <p>Vidimus eas huic excipi perblanditer,</p>
  <p>≤line=1295≥ Affabulari mollius, suavissime</p>
  <p>Quoque oscularier. EUM. Quo loci perductus est?</p>
  <p>TRI. In ganeum, ut coniicio, quoniam brachiis</p>
  <p>Utrimque consertis eo an perductus est,</p>
  <p>An duxerit mage concinendo, nescio.</p>
  <p>≤line=1300≥ Id, ere, fuit quod me canentem audiveras.</p>
  <p>Repetebam enim quae is nequiter corruperat:</p>
  <p>Casta Euripidis carmina. EUM. Ast (ut iusseram)</p>
  <p>Cur non reduxtis perditum, cum occurreret?</p>
  <p>TRI. Iam fama publica perstrepit, quod te adierit,</p>
  <p>≤line=1305≥ Patrimonium petiverit, receperit.</p>
  <p>Emancipatus est et ipsum adhuc velis</p>
  <p>Reducier? Taceo, quod etiam non queat</p>
  <p>Inducier, cui tanta cum meretriculis</p>
  <p>Et tam arcta consuetudo cessit. EUM. Asote mi,</p>
  <p>≤line=1310≥ Mi care Asote, gnate mi, quis det mihi,</p>
  <p>Ut aurum et argentum meum impendam tibi et</p>
  <p>Impendar ipse pro tua anima, gnate mi?</p>
  <p>Ite, pueri, ad opera uterque sua, ego mox sequar.</p>
  <p>Heus, Thrypte, curriculum fac ocius ad forum</p>
  <p>≤line=1315≥ Piscarium; vide si quid evectum mari,</p>
  <p>Quod edat familia, piscium. Accipe hos decem</p>
  <p>Denarios, eme quantum opus praesentibus.</p>
  <p>Nam quod Merimnus attulit, non sufficit.</p>
  <p>THR. Faciam libens. Ibo, redibo ocissime.</p>
  <p>≤line=1320≥ EUM. Satage. Intus est quod interim peregero.</p>
</div>
<div type="level1" xml:id="actus-iv.-scaena-vii.">
  <head>32. ACTUS IV. SCAENA VII.</head>
  <p>Tetrametri.</p>
  <p>ASOTUS, PAEGNIUM, MARGAENIUM, PLANESIUM, ANCILLA.</p>
  <p>I, transfer haec, puer, in triremen Asiaticam. PAE. quid
  postea?</p>
  <p>ASO. Dices gubernatori ad horam proximam meme adfore;</p>
  <p>Tantisper in portu morare, dum paratus adsiem.</p>
  <p>PAE. Facesso, sed quid de puellis dixero? Num adduxeris?</p>
  <p>≤line=1325≥ ASO. Adduxero. An tibi excidit, quid intus hic
  decrevimus?</p>
  <p>Abi ocius, furcifer, et istaec in loco apto colloca.</p>
  <p>Cave ne carina foeda sit neu tecta perstillantia,</p>
  <p>Ubi turturellas has meas iam comptulas composuero.</p>
  <p>PAE. Curabo sedulo. Num aliud est, quod statim factum voles,</p>
  <p>≤line=1330≥ Cum veneris? Iam praecipe, ut opera una id exigam. ASO.
  Nihil.</p>
  <p>Comptis puellulis meis mox subsequar. Vade. PAE. Vale.</p>
  <p>ASO. Heus heus, puer. PAE. Quid volt modo? ASO. Stabisne, flagrio?
  PAE. Quid est?</p>
  <p>ASO. Utres duos cura optimo vino repleri. PAE. Meminero.</p>
  <p>ASO. Res postularet, ut et parenti amiculisque et omnibus</p>
  <p>≤line=1335≥ Mihi familiaribus valedicam, hora at obstat serior;</p>
  <p>Nam aestus maris iam proximust et maxime id vereor, patrem</p>
  <p>Si accessero: instabit prece instabitque lacrimis, trahent</p>
  <p>Me proximi, iurgabit et frater, vetabunt singuli, ut</p>
  <p>Resilire nequeam. Egero consultius, si solvero</p>
  <p>≤line=1340≥ Sic clanculum. Sed quid morantur hae meae Veneres? Quid
  est</p>
  <p>Quod non venitis? PLA. Adsumus. Defer, puella, crepidulas,</p>
  <p>Sandalia, armillas, calyptra, chirothecas, vittulas,</p>
  <p>Flabella, amomum, galbanum, storaca, tus et reliquum</p>
  <p>Mundum utriusque nostrum et almae Veneris incitabulum.</p>
  <p>≤line=1345≥ ANC. Hem, cuncta scriniolo sub hoc locata sunt. Num
  aliud iubes?</p>
  <p>PLA. Faxis, supellex reliqua munditer usque servetur. Cave</p>
  <p>Ne quempiam introduxeris sine fenore. ANC. Obsequar, mi era.</p>
  <p>PLA. Vide sis. Priusquam Libra noctem cum die aequet, aderimus.</p>
  <p>ASO. Vos tandem adeste, quid moramini? Annus est, dum comitur.</p>
  <p>≤line=1350≥ MAR. O mea voluptas, adsumus tandem. Quid, oro,
  tristior</p>
  <p>Videre? Quid habes, anima? PLA. Asote, tune, amabo, tristis es?</p>
  <p>ASO. Nequaquam. Id unum me movet, quod insalutato patre</p>
  <p>Amiculisque proximis abivero. PLA. Valeant graves</p>
  <p>Curae. An tibi est quam nos sumus propinquior? Tu nos quidem</p>
  <p>≤line=1355≥ Materculas, sororculas, uxorculas, amiculas</p>
  <p>Habebis usque, tum domi, tum foris et intra cubiculum.</p>
  <p>Facessat omnis maeror: a nobis voluptatem accipe.</p>
  <p>MAR. Mi Asote, amor meus, meum pectusculum, nunc, obsecro, ad</p>
  <p>Navim alacriter properemus omnium propulsaturi ibi</p>
  <p>≤line=1360≥ Curarum amaritudinem ludis, iocis et osculis,</p>
  <p>Dehinc perennibus in Asia complexibus. ASO. O mea gaudia!</p>
  <p>Non possum enim quin gaudeam praesentibus vobis nec est</p>
  <p>Ullus iam amaritudini cuiquam locus, mea gaudia.</p>
  <p>Eamus ultro ad mare soluturi ocius. Vini optimi</p>
  <p>≤line=1365≥ Ferri in triremem iam ascopas iussi duas. Valeat
  pater,</p>
  <p>Valeat Philaetius tenax, valeant amici ceteri.</p>
  <p>Nostros amores exigamus sedulo. PLA. Concedimus.</p>
</div>
<div type="level1" xml:id="actus-iv.-scaena-viii.">
  <head>33. ACTUS IV. SCAENA VIII.</head>
  <p>Tetrametri, ut superiores.</p>
  <p>EUMENIUS, THRYPTUS, PHILAETIUS.</p>
  <p>Quam est anxium pectus parentum, liberis qui malevolis</p>
  <p>Pravisque consultum volunt. Id ipse iam annis plusculis</p>
  <p>≤line=1370≥ Experior hoc in filio, qui iam suam substantiam</p>
  <p>Poposcit, accepit, abiit necdum reversus. Ferunt</p>
  <p>Alii meretricum sibi concire contubernium,</p>
  <p>Alii fugam molirier praenuntiant, alii aliud</p>
  <p>(Nescio quid) ad novae profecto calamitatis initium.</p>
  <p>≤line=1375≥ Iam vesper proximus est. Fuat si spes aliqua, mox
  redierit.</p>
  <p>Occurrit ecce Thryptulus, praeter suum morem quidem</p>
  <p>Iam serius redit. Quid est, inepte, quod tam sero ades?</p>
  <p>Iam vesper est cenamque coctam oportuit. THR. Non, Eumeni,</p>
  <p>Sit irae et indignationi nunc locus, sed luctui.</p>
  <p>≤line=1380≥ EUM. An tu novum mihi calamitatis feres genus? THR.
  Feram.</p>
  <p>EUM. Noli, puer, celare me. Dic absque hypocrisi, quid est?</p>
  <p>THR. Veni in forum piscarium, hos emo pauculos pisces, quia</p>
  <p>Alii fere distracti erant, procedo mox ad portum, uti,</p>
  <p>Si quid maritimorum mare piscium attulisset, coemerem.</p>
  <p>≤line=1385≥ EUM. Quid postea? Dic breviter id, quod dixeris. THR.
  Brevissime.</p>
  <p>Dum sollicitus et huc et illuc per mare et portum feror,</p>
  <p>Paegnion Asoti adest puer vidulum gerens marsuppiumque</p>
  <p>Et ascopas vini duas. Quo fers, rogo, ista? Quolibet</p>
  <p>Mihi inquit. Haud dubium est, quod ad naves. Ubi, inquam, Asotus
  est?</p>
  <p>≤line=1390≥ In basilica, inquit, obambulat. Curro ilico et lustro
  forum</p>
  <p>Et basilicam totam, at nec uni visus est. Ut conspicor</p>
  <p>Mihi data verba, proripio me in ganeum ad Margaenium.</p>
  <p>Rogo, si Asotus intus est. Refert puella abisse cum</p>
  <p>Margaenio et Planesio ad portum, soluturum ilico</p>
  <p>≤line=1395≥ Et navigaturum in Asiam sine remora. Mox denuo in</p>
  <p>Portum propero, si fors queam ad te nactum erum reducere.</p>
  <p>Sed heu, laboratum hactenus frustra est. Nam, ut in portum
  irruo,</p>
  <p>Soluta in altum cernitur progressa navis. EUM. Qui tibi</p>
  <p>Certum est eam intravisse filium meum? THR. Stabant ibi</p>
  <p>≤line=1400≥ Plerique, qui vale ultimum dixere Asoto et prospera</p>
  <p>Ei imprecantes publice denuntiabant omnibus.</p>
  <p>PHI. Valeat iners. THR. Tun’ hic eras, ere? Rus te abisse
  credidi</p>
  <p>Et ante crastinum haud reversurum. PHI. Omnia audivi procul.</p>
  <p>Nam cum viderem te e foro discurrere, haec mihi incidit</p>
  <p>≤line=1405≥ Suspicio Cometaque misso te sequebar eminus.</p>
  <p>Pereat iners, qui nil domi umquam gessit utile vel probum.</p>
  <p>EUM. O duram et asperam nimis mentem tuam, cui non dolet</p>
  <p>Fraternus interitus. Abite et edite. PHI. Non libet mihi.</p>
  <p>Praemisi in agrum villicum, quem non volo fraudarier.</p>
  <p>≤line=1410≥ Rus abeo, ut instaurem quod hoc die aut omissum aut
  perditum est.</p>
  <p>Perire adhuc satius puto fratrem quam adesse inutilem,</p>
  <p>Tametsi pater reclamitat. Valeat iners. EUM. Quisnam dabit</p>
  <p>Capiti meo fontes aquarum, ut lacrimer, noctu fleam,</p>
  <p>Diu fleam, semper fleam te, fili Asote, perditum?</p>
  <p><hi rendition="simple:bold">CHORUS.</hi></p>
  <p>Iambico dimetro.</p>
  <p>≤line=1415≥ Ars, cura, mos, industria</p>
  <p>Est omnibus meretriculis,</p>
  <p>Tantisper adolescentulum</p>
  <p>Lactare, dum pellexerint.</p>
  <p>Tantisper adolescentulum</p>
  <p>≤line=1420≥ Amant foventque lubricum,</p>
  <p>Dum possidet quod porrigat</p>
  <p>Et porrigit quod possidet.</p>
  <p>Hinc oscula et pectuscula</p>
  <p>Et delicatas mammulas</p>
  <p>≤line=1425≥ Tibi venditant, donec tibi</p>
  <p>Iecur sagitta transfigant.</p>
  <p>Si quid feras, acceptus es.</p>
  <p>Si nil feras, exclusus es.</p>
  <p>Si quid feras, amator es.</p>
  <p>≤line=1430≥ Si nil feras, amaror es.</p>
  <p>Vita ergo, ephebe, fornices,</p>
  <p>Fuge scorta priva et publica,</p>
  <p>Ne post tuam petulantiam</p>
  <p>Cum re salutem perduas.</p>
</div>
<div type="level1" xml:id="actus-v.-scaena-i.">
  <head>35. ACTUS V. SCAENA I.</head>
  <p>Iambici trimetri.</p>
  <p>COLAX solus.</p>
  <p>≤line=1435≥ Quoties propinquo ad huius aedes divitis,</p>
  <p>Toties cutis mihi prurit, horret denuo.</p>
  <p>Sub hoc eodem anni prioris tempore</p>
  <p>Fecere me illi plagiarii senis</p>
  <p>Totum ulmeum, verum haud sine ingenti illius</p>
  <p>≤line=1440≥ Incommodo, ingenti quoque meo commodo.</p>
  <p>Verum est profecto quod ferunt: scholasticus,</p>
  <p>Si ludus est bonus, flagella scholaria</p>
  <p>Minimi aestimat. Parasitus ipse identidem,</p>
  <p>Ut estur atque bibitur, omnia interim</p>
  <p>≤line=1445≥ Flagella successura nihili pensitat.</p>
  <p>Diis maxima tamen est habenda gratia</p>
  <p>Quod mitiorem eum mihi probaverim</p>
  <p>Quam merueram aut speraveram iratum senem.</p>
  <p>Livida cutis curarier facillime</p>
  <p>≤line=1450≥ Potestur, at nexum semel suspendio</p>
  <p>Guttur cruci marcescit usque miserrimum.</p>
  <p>Apage a gula nexum hunc mea. Ut, Comasta mi,</p>
  <p>Ut pendula istic fronte et ore lurido</p>
  <p>Agitare vento in aere vacuo et imbrium</p>
  <p>≤line=1455≥ Iniuriis exponeris! Ne cautius</p>
  <p>Mercarier me istaec docebunt amodo.</p>
  <p>Recta igitur accedo forum, si quo modo</p>
  <p>Queam honestius rationem edendi abs quolibet</p>
  <p>Nanciscier. Nam sic parare, inhonestius.</p>
  <p>≤line=1460≥ Strident fores; periero, si videar seni.</p>
</div>
<div type="level1" xml:id="actus-v.-scaena-ii.">
  <head>36. ACTUS V. SCAENA II.</head>
  <p>Trimetri.</p>
  <p>SENEX, PEREGRINUS.</p>
  <p>Gnati mei sollicitor usque imagine</p>
  <p>Et non queo quin abs quibusque scisciter,</p>
  <p>Si fors queam qui filium usquam viderit</p>
  <p>Adipiscier. Sed ecce, oberrat rustico</p>
  <p>≤line=1465≥ Sago opertus, haud scio quid ferens. Adibo eum.</p>
  <p>PER. An non supremus Iuppiter vel me semel</p>
  <p>Respexerit, quo post viarum maxima haec</p>
  <p>Incommoda aut sedes quietas recipiam aut</p>
  <p>Divenditis his mercibus regredi queam?</p>
  <p>≤line=1470≥ Obambulat mihi quispiam rectaque me</p>
  <p>Petit. Morabor paululum tardum senem.</p>
  <p>EUM. Salve, peregrine. Unde ades? PER. Boni Ioves</p>
  <p>Tibi salutem dent, senex. Ex Asia, ad haec</p>
  <p>(Si exactius quaeras) vides Milesium.</p>
  <p>≤line=1475≥ EUM. Quid, quaeso, in hanc provinciam te propulit,</p>
  <p>Ubi terra sterilior et infelicior?</p>
  <p>PER. Dicam, pater, tibi. Regio, quae uberrima</p>
  <p>Fuit hactenus, prae frugum inopia iam fame</p>
  <p>Interit. EUM. Hui, quid audio? PER. Rotat sic omnia</p>
  <p>≤line=1480≥ Fatum. EUM. Nihil de filio dicere potes?</p>
  <p>PER. Tuo? EUM. Meo. PER. Sed ubi ipsus est? EUM. Dudum in Asiam</p>
  <p>Abisse Miletique vivere asserunt.</p>
  <p>PER. Mori magis dicas. Sed artis cuius est?</p>
  <p>EUM. Nullius est plane. PER. Quod illi nomen est?</p>
  <p>≤line=1485≥ EUM. Asotus et re et nomine est. PER. Scribe
  faciem.</p>
  <p>EUM. Facie est obesa oculisque nigricantibus,</p>
  <p>Genis rubentibus, decentibus labris,</p>
  <p>Tum mediocri statura et omnibus artubus</p>
  <p>Gracilis. PER. Cicatricemne habet sub pectore?</p>
  <p>≤line=1490≥ EUM. Habet profecto: ex ulcere illo, quod tulit</p>
  <p>Infantulus. Novisti eum? PER. Novi probe.</p>
  <p>Pridem fuit mihi ipse coniunctissimus.</p>
  <p>EUM. Vivitne? PER. Si vivat, satis non scio. Tamen</p>
  <p>Unum scio: si vivat, infeliciter</p>
  <p>≤line=1495≥ Vivit. Nam ut omnem, quam tulit, rem prodige</p>
  <p>Scortando, edendo et helluando perdidit,</p>
  <p>Egere coepit et uni adhaesit civium, in</p>
  <p>Suburbio Milesiorum diviti.</p>
  <p>Qui calamitosum mox in agros eiicit</p>
  <p>≤line=1500≥ Porcisque pascendis ibidem destinat.</p>
  <p>Sic servitutem servit is miserrimam.</p>
  <p>Nam siliquis suum cupit ventrem suum</p>
  <p>Saturare, si sit quispiam qui porrigat.</p>
  <p>EUM. Miserrimum subulcum! Oboriuntur mihi</p>
  <p>≤line=1505≥ Iam lacrimae: mancipia abundant panibus,</p>
  <p>Gnatus fame tabescit. PER. Usque id clamitat:</p>
  <p>Quot (inquit) in patris aede mercenarii</p>
  <p>Panibus abundant atque lacte victitant,</p>
  <p>Ast ego fame pereo. Revertar ad patrem</p>
  <p>≤line=1510≥ Fassoque crimine paenitentiae indices</p>
  <p>Dabo supplices manus, reflexos poplites,</p>
  <p>Si quo modo possim impetrare gratiam.</p>
  <p>EUM. Faxit Deus, resipiscat ac redeat semel.</p>
  <p>Qui filium aspernarier valeat pater?</p>
  <p>≤line=1515≥ PER. In patriam ubi rediero distractis meis</p>
  <p>Hic mercibus, mox filio haec narravero,</p>
  <p>Nisi (quod futurum puto) prius reverterit.</p>
  <p>Vale, senex. EUM. Me flente longum tu vale;</p>
  <p>Fac, si potes, resipiscat ille miserrimus.</p>
  <p>≤line=1520≥ In publico facile foro perendie</p>
  <p>Merces tuas distraxeris. PER. Spero. Vale.</p>
  <p>EUM. O gnate mi, o mea viscera, o Asote, quo</p>
  <p>Tu calamitatis adactus es? Redi, redi.</p>
  <p>Putasne, verum dixerit? Reducem brevi</p>
  <p>≤line=1525≥ Sperare liceat? An magis data epistola</p>
  <p>Mittam virum, qui certo eum reducat huc?</p>
  <p>Id certius multoque certius. Vir hic</p>
  <p>Milesius me certiorem de loco</p>
  <p>Facturus est, quem iam in foro convenero.</p>
  <p>≤line=1530≥ Ut huic rei dem operam, pedem refero domum. O</p>
  <p>Colax, Colax, (si omnino non caecutio)</p>
  <p>Quantum mihi meoque filio mali</p>
  <p>Partum est tua κολακίᾳ. Non iam places.</p>
  <p>Lactandus alius, qui tuam ingluviem expleat.</p>
</div>
<div type="level1" xml:id="actus-v.-scaena-iii.">
  <head>37. ACTUS V. SCAENA III.</head>
  <p>Tetrametri.</p>
  <p>COLAX solus.</p>
  <p>≤line=1535≥ Tantum mihi felicitatis attulit praesens dies,</p>
  <p>Ut non diurnum sive mensurnum modo, verum annuum,</p>
  <p>Perpetuum et aeternum cibum potumque gratis porrigat.</p>
  <p>Quis aestimet, quantum boni in portu interim portenditur?</p>
  <p>Euax, Saturitas sancta, Iuppiter supreme, tu quoque</p>
  <p>≤line=1540≥ Ter maxume, o Portune, merito gratias tibi referam.</p>
  <p>Merito, o Palaemon, cantharis et lancibus tibi sacruficem</p>
  <p>Qui gaudii ingens pelagus hoc uno die mi advexeris.</p>
  <p>Quantum foro, Portune, praestes, prodit opportunitas.</p>
  <p>Nam ut ad forum veni salutavique adolescentulos,</p>
  <p>≤line=1545≥ Mox profero unum et alterum ex melioribus dictis
  meis,</p>
  <p>Rogo, quo vel ad ientaculum vel prandium instructum vel ad</p>
  <p>Cenam opiparam concedimus, cuncti velut muti silent</p>
  <p>Ilico vel ut stulto mihi illudunt. Forum detestor, ad</p>
  <p>Portum venio. Dii boni, quantum mihi solacii</p>
  <p>≤line=1550≥ Ibi obtulistis, dum diu expectatum Asotum amiculum</p>
  <p>Reducem mihi monstrastis in celoce vectum publica.</p>
  <p>Valeant modo nihili viri, scurrae, neblones, infima</p>
  <p>Qui hic occupant subsellia; valeat quoque scabrum, sordidum</p>
  <p>Stupidumque et ignobile hominum vulgus, quibuscum iam nihil</p>
  <p>≤line=1555≥ Commune erit mihi, licet ultro elixa et assa
  porrigant.</p>
  <p>Posthac enim me praesides, dehinc duces pauloque post</p>
  <p>Reges (ut est condignum) honestarint et ad convivium</p>
  <p>Suum vel invitum vocaverint, rogaverint quoque.</p>
  <p>Iam nunc abite quique, abite e semita, cavete ne</p>
  <p>≤line=1560≥ Quis vestrum adoriatur Colaca nec obstrepat verbo aut
  ioco</p>
  <p>Vano, quibus frequenter appellare me consuescitis,</p>
  <p>Nisi in caput suum velit pugnos meos infringier.</p>
  <p>Nisi vostra crura, vostra rostra, vostra colla penditis</p>
  <p>Minimi, eminus mihi prospera imprecamini: vivat Colax.</p>
  <p>≤line=1565≥ Mihi (inquio) acclamate: transeat Colax, vivat
  Colax,</p>
  <p>Nunc auspicetur a diis regnum sibi contraditum,</p>
  <p>Accedat Eumenii domum senis, ubi promptuaria</p>
  <p>Vino redundant optimo. Haec mihi regio, haec mea curia.</p>
  <p>Sed eccum honorandum senem, Iovem meum, Bacchum meum,</p>
  <p>≤line=1570≥ Qui saturitatem sempiternam mox mihi produxerit.</p>
  <p>Pridem quidem diris flagellis me expulit, faxo modo</p>
  <p>Non expulerit, immo mage impulsurus est me blanditer</p>
  <p>In abditum carnarium atque promptuarium domus.</p>
  <p>Quid cesso compellare longius, priusquam ab aedibus</p>
  <p>≤line=1575≥ Abscedat aut me quispiam rei antevortat nuntius?</p>
</div>
<div type="level1" xml:id="actus-v.-scaena-iv.">
  <head>38. ACTUS V. SCAENA IV.</head>
  <p>Quadrati, ut superiores.</p>
  <p>EUMENIUS, COLAX, FAMULI.</p>
  <p>Quemadmodum solent, suum qui amiculum absentem diu</p>
  <p>Salvum redire gestiunt, lustrare singulas vias,</p>
  <p>Per quas putant sese recepturum hospitem, perinde mihi</p>
  <p>Quoque actitandum censeo. Vadam ad forum. Milesium</p>
  <p>≤line=1580≥ Quaeram, deinde alium virum, qui ferat epistolam. Inde
  eo ad</p>
  <p>Portam superiorem, deinde ad portum, uti, si qua meus</p>
  <p>Compareat gnatus, queam clementer excipere, antequam</p>
  <p>Pudore suffusus animum despondeat. COL. De filio</p>
  <p>Fit sermo. Num subolevit huic, quod venerit? Pol, non potest.</p>
  <p>≤line=1585≥ Virum alloquar. Sta, sta, Eumeni, licet modo
  subduceres,</p>
  <p>Cum me videres eminus. EUM. Quis me vocat? Quid stem tibi?</p>
  <p>Alio vocato, non libet nugarier. COL. Sta, inquam, quia</p>
  <p>Ego impero. EUM. Certe emeris pluris, cui sic imperes.</p>
  <p>Sed omitte nugas. Dice, quid velis, Colax. COL. Scis, quem
  prius</p>
  <p>≤line=1590≥ Cecideris? EUM. Scio, te quidem. An male meritum? COL.
  Et quidem optime,</p>
  <p>Sed quaeso te, Eumeni, his meis livoribus malagmata ex</p>
  <p>Sumine suillo et larido circumliga, alioqui time</p>
  <p>Tabo cicatrices putrescere. EUM. Vae tuo capiti, helluo.</p>
  <p>COL. Mane, mane, Eumeni, mane. Tantum tibi adfero gaudii,</p>
  <p>≤line=1595≥ Ut ultro spondeas mihi aeternam saturitatem. EUM. Ego
  tibi?</p>
  <p>COL. Tu mihi. EUM. Sed unde gaudium, qui filium meum tua</p>
  <p>Vita atque corruptissimis disperdidisti moribus?</p>
  <p>Fuge e meo aspectu, trifurcifer, in crucem tibi debitam.</p>
  <p>COL. Bona verba quaeso, mi senex. EUM. Iam non abibis? COL.
  Eumeni.</p>
  <p>≤line=1600≥ EUM. Heus, heus Merimne, Thrypte. COL. Per deos,
  superfluunt meae</p>
  <p>Nugae: nisi caveam, in phylacam pertrahar. Iuro deum ac</p>
  <p>Hominum fidem, Eumeni, mane. EUM. Quid tu, profane, deieras?</p>
  <p>COL. Cedo manum. EUM. Hem manum, quid volt dari? COL. Tantum
  tibi</p>
  <p>Iam apporto gaudii, ut facillime antevortat omnibus</p>
  <p>≤line=1605≥ Maeroribus cordis tui. EUM. Nugare rursus? COL.
  Eumeni,</p>
  <p>Irascier noli, sed audi me. EUM. Quid audiam? COL. Iube</p>
  <p>Vasa elui, mensam instrui, inferri cibos et pocula.</p>
  <p>EUM. Quare? COL. Quia hoc die meo genio mihi sacrificandum erit</p>
  <p>Sanctaeque Saturitati. EUM. Ubi? COL. Hic, domi tuae. EUM. Nisi,
  famuli, hunc</p>
  <p>≤line=1610≥ Tuleritis ... FAM. Hem. COL. Ne fecerint, quia filium
  tuum tibi ...</p>
  <p>EUM. Quid filium? COL. Rediisse nuntio. EUM. Meum tu filium?</p>
  <p>COL. Tuum, inquio. EUM. Esurire mihi videre. COL. Mihi quidem, haud
  tibi.</p>
  <p>EUM. Dic vero amabo. Si reductus Asotus est, gnatus meus</p>
  <p>Minor, ultro spondeo tibi aeternam saturitatem. COL. Eumeni,</p>
  <p>≤line=1615≥ Iovem supremum capite aperto testor incolumem tuum,</p>
  <p>Salvum quoque advenisse filium in celoce publica,</p>
  <p>Cultu tamen tam sordido, unumquemque ut eius misereat;</p>
  <p>Tam flaccidis genis et obsita situ cute lurida,</p>
  <p>Ut vix pater gnatum tuum ipse noveris. EUM. Mihi lacrimae</p>
  <p>≤line=1620≥ Te propter oboriuntur, o mi Asote, fili mi. Huccine</p>
  <p>Tu calamitatis adactus es? COL. Iam flere desine, ad mare</p>
  <p>Propera, ut reducas sordidum, antequam pudore concidat,</p>
  <p>Et intro me contradito in phylacam, ubi insontes iacent</p>
  <p>Tibi pernae et indemnata pendent viscera. EUM. Optime mones.</p>
  <p>≤line=1625≥ Sed hactenus quid, quaeso, me nugis tuis et
  ludicris</p>
  <p>Lubitum est fatigare? COL. Hercle, ut hanc ulciscerer meam
  cutem,</p>
  <p>Quam apparitoribus dedisti olim flagris caedendam. EUM. Age,</p>
  <p>Nunc irrue in carnarium et vibicibus cataplasmata</p>
  <p>Imponito, edito, bibito, donec vixeris domi meae.</p>
  <p>≤line=1630≥ COL. Dii tibi, senex, reddant vicissitudinem atque ego
  meam operam</p>
  <p>Omnemque sollicitudinem posthac tibi et rebus tuis</p>
  <p>Impendero atque in sempiternum servulum tibi me obligo.</p>
  <p>EUM. Erum fidelem faxo nactus sis, modo frugi sies.</p>
  <p>Nunc intro abi. Concedite, famuli, ut opera vestra utier,</p>
  <p>≤line=1635≥ Si postulet res, possiem. O pater supreme, qui
  omnia</p>
  <p>Condis, gubernas, protegis caeloque terraque pelagoque,</p>
  <p>Ago tibi gratias, quod ex tibi insita clementia</p>
  <p>Tandem ultimam respicere dignaris calamitatem meam.</p>
  <p>Quasi e gravi somno excitus videor renatus denuo.</p>
  <p>≤line=1640≥ Profecto lacrimas tenere non queo prae gaudio.</p>
  <p>Ades, Merimne, citus; ades, Triboni; adeste celeriter.</p>
</div>
<div type="level1" xml:id="actus-v.-scaena-v.">
  <head>39. ACTUS V. SCAENA V.</head>
  <p>Octonarii, ut superiores.</p>
  <p>MERIMNUS, TRIBONIUS, EUMENIUS, ASOTUS.</p>
  <p>Adsumus, ere, exsequamur ut mandata tua non segniter.</p>
  <p>O mi Deus, quemnam eminus conspicio demissis humi</p>
  <p>Maerore multo voltibus? Si non, ere, ille Asotus est,</p>
  <p>≤line=1645≥ Fallit profecto me acrisia. TRI. Non te fefellit
  dictio,</p>
  <p>Ipsissimust. Facilis gradus, statura mediocris, sed et</p>
  <p>Gracilia membra corporis, ere, filium tuum indicant.</p>
  <p>EUM. Quinam potest? Quisnam mihi persuadeat, quod hic meus</p>
  <p>Sit filius? Quis, gnate, te his involvit, obsecro, sordibus?</p>
  <p>≤line=1650≥ Nudavit et foedavit? Hei mihi, nate, ut indignum hoc
  meo</p>
  <p>Genere, modo sis filius. MER. Profecto is ipsus est, ere.</p>
  <p>TRI. Nihil ora, nihil umeri, Eumeni, nisi unum Asotum
  praeferunt.</p>
  <p>Quid ambigis, ere? EUM. Iam intuor tandem miserrimum meum</p>
  <p>Gnatum, modo agnosco. Haud modo paternus affectus sinit</p>
  <p>≤line=1655≥ Mentem meam consistere. Haud possum modo quin
  advolem,</p>
  <p>Amplectar ac deosculer. TRI. Piissimam o mentem senis</p>
  <p>In gnatum! Ut obliviscitur suae senectae longe adhuc</p>
  <p>Posito cito cursu obvians. Ut plorat, ut singultit! MER. En,</p>
  <p>Iam filius supplex humi prosternitur, complodit et</p>
  <p>≤line=1660≥ Cum fletibus palmas obesas. Iam pater fit proximus.</p>
  <p>TRI. O viscera pietatis, o vere paternum amorem! Ut est</p>
  <p>Propensus in tam prodigum! MER. Iam ruit in eius colla, iam</p>
  <p>Complectitur cum lacrimisque deosculatur. Age, propius</p>
  <p>Adeamus, ut gnati et parentis mutuos possimus hos</p>
  <p>≤line=1665≥ Audire sermones. TRI. Sequor te. ASO. O mi pater. EUM.
  Quid, gnate mi?</p>
  <p>ASO. O mi pater, peccavi in ipsum caelum et in te. Iam quoque</p>
  <p>Sum indignus appellarier gnatus tuus; fac me velut</p>
  <p>Unum ex tuis, te obsecro, mercenariis. Recipe modo</p>
  <p>Tibi supplicem, rogo, quem superbum et arrogantem passus es.</p>
  <p>≤line=1670≥ Iam paenitentem recipe, quem iamdudum iniquum passus
  es.</p>
  <p>Te lacrimae flectant, pater, te supplices manus, pater,</p>
  <p>Flexique poplites, misereat te calamitatis meae.</p>
  <p>En membra nuda, en viscerum flaccentium squalida cutis.</p>
  <p>Miserere, clementissime pater, huic miserrimo gnato tuo,</p>
  <p>≤line=1675≥ Ut pristinum tuum favorem et gratiam primariam</p>
  <p>Mereatur. TRI. O Merimne, quantae utrimque lacrimae. Haud valet</p>
  <p>Se temperare a fletibus pater, haud queo quin lacrimer</p>
  <p>Ipse quoque. MER. Mihi quoque lacrimas excutit uterque
  lacrimans.</p>
  <p>EUM. Mi Asote, fili mi, remitto quicquid in me admiseris,</p>
  <p>≤line=1680≥ Sed et amplius omnium tuorum criminum non meminero.</p>
  <p>Hoc teste summo patre sancto in osculo tibi spondeo.</p>
  <p>ASO. O utinam apiscar gratiam tuam, pater, primam, licet</p>
  <p>Duro atque sicco pane et unda victitem. EUM. Surge alacriter,</p>
  <p>Confidito. An non ego pater? Tun’ filius? Numquid potest</p>
  <p>≤line=1685≥ Filii uteri sui aliquis obliviscier pater? Heus,
  cito</p>
  <p>Proferte ab aedibus stolam primam, anulum et sandalia.</p>
  <p>Alii procurent celeriter vitulum saginatum probe</p>
  <p>Iugularier, ut epulemur et laetemur hoc die, quia hic</p>
  <p>Gnatus meus, qui mortuus fuerat, revixit spiritu, et</p>
  <p>≤line=1690≥ Qui perierat, repertus est. MER. Parebimus. EUM.
  Celerrime.</p>
</div>
<div type="level1" xml:id="actus-v.-scaena-vi.">
  <head>40. ACTUS V. SCAENA VI.</head>
  <p>Iambici trimetri.</p>
  <p>EUMENIUS, ASOTUS.</p>
  <p>Mi gnate, dic modo, fatere libere,</p>
  <p>Quisnam te eo dementiae perduxerit,</p>
  <p>Ut me, patrem tuum, tibi adeo affabilem,</p>
  <p>Adeo benignum et obvium relinqueres</p>
  <p>≤line=1695≥ Et in hanc calamitatem extimam te mergeres?</p>
  <p>Quis incitavit, quis docuit et perdidit?</p>
  <p>ASO. Mi genitor, haud dicam dolo. Tametsi quidem</p>
  <p>Comasta me corruperat primum, tamen</p>
  <p>Ex propria prorsus libidine in malum</p>
  <p>≤line=1700≥ Praeceps ferebar. Inde scortis blandulis</p>
  <p>Agglutinatus in Asiam subvectus sum,</p>
  <p>Ubi omnibus tuis, pater, sudoribus</p>
  <p>Iam prodige absumptis meoque corpore</p>
  <p>Scortando, edendo et potitando enerviter</p>
  <p>≤line=1705≥ Corrupto ad impiissimi me contuli</p>
  <p>Viri iugum (quia inedia ac valida fames</p>
  <p>Me eo impulit). Cuius sues dum pascerem,</p>
  <p>Ter servitutem maximam servivi, ut hi</p>
  <p>Mei indicant artus et hic vilis habitus.</p>
  <p>≤line=1710≥ Cum iam fame tabescerem et ventrem meum</p>
  <p>Opplere non liceret siliquis suum,</p>
  <p>Reversus ad mentem, pater, gemitu gravi:</p>
  <p>O (inquam), quot in domo patris mei viri,</p>
  <p>Quot mancipia gregesque mercenarium</p>
  <p>≤line=1715≥ Beati abundant panibus, porro ego fame</p>
  <p>Marcesco tabescoque. Surgam igitur et hinc</p>
  <p>Regressus accedam patrem meum optimum,</p>
  <p>Si quo modo queam priorem gratiam</p>
  <p>Efflagitare precibus: ecce res. Precor</p>
  <p>≤line=1720≥ Idcirco et obsecro denuo cum lacrimis</p>
  <p>Supplexque, ut ultra numerum arenae, quae in mari est,</p>
  <p>Scelera haec, pater, numerosa, foeda, enormia</p>
  <p>Posthac velis oblivioni tradere.</p>
  <p>Nam fretus olim mihi probata gratia et</p>
  <p>≤line=1725≥ Clementia tua reversus sum, pater.</p>
  <p>EUM. Exsurge denuo, remitto quicquid est</p>
  <p>Delicti. Ades. Quam lacrimae istae gratiam</p>
  <p>Non impetrent? Dudum omnia (abs quo nescio) haec</p>
  <p>Resciveram. Nunc itaque, gnate, tuam improbam</p>
  <p>≤line=1730≥ Probitate vitam corrige. ASO. Efficiam, pater.</p>
  <p>EUM. Heus, nondum adestis? ————</p>
</div>
<div type="level1" xml:id="actus-v.-scaena-vii.">
  <head>41. ACTUS V. SCAENA VII.</head>
  <p>Trimetri.</p>
  <p>MERIMNUS, EUMENIUS, ASOTUS.</p>
  <p>———— Adsumus, ere, et omnia</p>
  <p>Curata sunt, quae afferre nos et exsequi</p>
  <p>Mandaveras. EUM. Recte, aufer illaec sordida. MER. Hem.</p>
  <p>EUM. Et induatur qua prius stola usus est</p>
  <p>≤line=1735≥ In innocentia. Haud decet sic filium</p>
  <p>Domum ingredi, pannosum, olentem, sordidum. MER. Hem.</p>
  <p>EUM. Date anulum fidei prioris in manu. MER. Hem.</p>
  <p>EUM. Et calciamenta pedibus. Reliqua intus in</p>
  <p>Domo, quae oportet, singula instaurabimus.</p>
  <p>≤line=1740≥ MER. Dedi, ere. EUM. Bene est. Iam eamus intro. Tu
  face,</p>
  <p>Merimne, psalten accias, ut interim,</p>
  <p>Dum epulabimur, ducat choros. MER. Accersiam.</p>
  <p>EUM. Volo enim diem hunc peragere festivissime.</p>
  <p>MER. Dignissimum. EUM. Tu abi, vocato proximum.</p>
  <p>≤line=1745≥ MER. Licet. ASO. Num adhuc Comasta pensilis, pater?</p>
  <p>EUM. Adhuc cruci suffixus est. ASO. Miserum hominem. At</p>
  <p>Ubi Daetrus est? EUM. In carcerem conieceram,</p>
  <p>Ubi infidelem noveram. ASO. Squalet, pater,</p>
  <p>Adhuc miser? EUM. Nondum phylaca eductus est.</p>
  <p>≤line=1750≥ ASO. Me propter eductus siet, pater, obsecro.</p>
  <p>Nostrum utriusque simul remitte noxiam.</p>
  <p>EUM. Etsi quidem non meruerat, servabitur.</p>
  <p>Nam destinaveram hunc quoque malis pessimis.</p>
  <p>Tu me sequere, fili. ASO. Sequor, pater, praei.</p>
  <p>≤line=1755≥ O si et modo cum fratre inire gratiam</p>
  <p>Mihi liceat. EUM. Sis bono animo, placabitur.</p>
</div>
<div type="level1" xml:id="actus-v.-scaena-viii.">
  <head>42. ACTUS V. SCAENA VIII.</head>
  <p>Senarii, ut superiores.</p>
  <p>TRIBONIUS, MERIMNUS, PHILAETIUS.</p>
  <p>Psalten moratur erus, modos qui succinat.</p>
  <p>Eccum Merimnum. Heus tu, Merimne, ubi fidicen?</p>
  <p>MER. Nunc ille per posticulum intravit domum.</p>
  <p>≤line=1760≥ Audin’? Modo canere occipit. TRI. Probe. Sed est</p>
  <p>Quod te velim curare. MER. Dic modo. TRI. Ex agro</p>
  <p>Philaetium vocare me mittit senex.</p>
  <p>Obsecro (si occasio ferat) pro illo coquo</p>
  <p>Interveni miserrimo, forsan queat</p>
  <p>≤line=1765≥ Iam propter haec nova gaudia e nervo eximi.</p>
  <p>Nam obnixius quoque id ipsum Asotus postulat.</p>
  <p>MER. Ego suggeram actutum seni. Vale. TRI. Vale.</p>
  <p>Novi profecto: inamoenum erit Philaetio</p>
  <p>Hoc nuntium, quod adferam de prodigo.</p>
  <p>≤line=1770≥ Malit decem coros in horreo tritici</p>
  <p>(Quamquam labore) convehi quam unum sibi</p>
  <p>Sanguine propinquum fratrem Asotum regredi.</p>
  <p>Sed commodum mihi ademit hanc molestiam.</p>
  <p>Adest homo nescio quid sibi supputans.</p>
  <p>≤line=1775≥ Manebo eum, quid dicat auscultavero.</p>
  <p>PHI. Prudentis est quotidie addere calculum</p>
  <p>Rei suae, num quidpiam accreverit ei aut</p>
  <p>Decreverit, ne incuria res pessum eat.</p>
  <p>Congessi in horreum trecentos hordei</p>
  <p>≤line=1780≥ Ferme hoc die modios corosque plus minus</p>
  <p>Flavi quadraginta octo ferme tritici,</p>
  <p>Simulque quinquaginta quattuor coros,</p>
  <p>Multis miserrimis laboribus; tamen</p>
  <p>Solabitur me usura parti plurima.</p>
  <p>≤line=1785≥ Haec namque in annum proximum arbitror affatim</p>
  <p>Sufficere toti familiae. TRI. Quantum miser</p>
  <p>Se excruciat absque necessitate. PHI. Quid audio?</p>
  <p>TRI. Symphoniam audit et chorum. PHI. Symphonia est</p>
  <p>Chorusque. Num in meretricia hac domo? Haud ibi.</p>
  <p>≤line=1790≥ Ubi ergo? TRI. Prodeo. Salvus esto, ere. PHI. Tu
  quoque</p>
  <p>Salve, Triboni. Amabo, ubi haec sympbonia?</p>
  <p>Ubi chorus? TRI. Domi. PHI. Domi nostrae, rogo, an</p>
  <p>Alienae? TRI. Ere, dubitas? Domi nostrae. PHI. Quid hoc?</p>
  <p>TRI. Frater tuus, qui perierat pridem, domum</p>
  <p>≤line=1795≥ Reversus est, rediit parenti in gratiam.</p>
  <p>PHI. Asotus? TRI. Ipse Asotus. Occidit pater</p>
  <p>Vitulum saginatum tenerrimumque ovans</p>
  <p>Gaudensque, eum quod sospitem receperit.</p>
  <p>Hinc chorus et hinc symphonia, hinc pater tuus</p>
  <p>≤line=1800≥ Me misit, ut te accersiam. PHI. Rem fecit is</p>
  <p>Stultissimam. TRI. Stultissimam? PHI. Stultissimam</p>
  <p>Dico atque pessimam. TRI. At piissimam mihi</p>
  <p>Fecisse rem pulcherrimamque visus est.</p>
  <p>Qui enim potest gnatum pater disperdere?</p>
  <p>≤line=1805≥ PHI. Spretone me et duris laboribus meis</p>
  <p>Recipit honestatque hunc inertem et prodigum?</p>
  <p>Non me teneo, quin ... TRI. Obsecro, intra mecum, ere,</p>
  <p>Fratrem saluta aliosque convivas patris</p>
  <p>Laetifica. PHI. Enim non introibo. TRI. Age, mi ere. PHI. Abi.</p>
  <p>≤line=1810≥ TRI. Iratus est, salute fratris lividus.</p>
</div>
<div type="level1" xml:id="actus-v.-scaena-ultima.">
  <head>43. ACTUS V. SCAENA ULTIMA.</head>
  <p>Trimetri.</p>
  <p>EUMENIUS, PHILAETIUS, DAETRUS, MERIMNUS.</p>
  <p>Me vox tua excivit foras amarior,</p>
  <p>Mi gnate. Cur non ingredere domum? Quid et</p>
  <p>Turbatus hic perstas foris? Si prodigi</p>
  <p>Tibi vita displicuit prius, placeat modo</p>
  <p>≤line=1815≥ Tibi paenitentis continentia obsecro.</p>
  <p>PHI. En, tibi tot annos servio, pater, et volens</p>
  <p>Tua iussa numquam (quod sciam) praevaricor,</p>
  <p>At ne quidem semel dedisti haedum mihi, ut</p>
  <p>Cum amiculis epularer et festum diem</p>
  <p>≤line=1820≥ Laetus agerem. Ast ubi rediit gnatus tuus,</p>
  <p>Is qui abligurrivit tuam substantiam</p>
  <p>Scortando cum meretricibus, dedisti ei</p>
  <p>Vitulum saginatum, chorum et symphoniam.</p>
  <p>Frustra tot aerumnas laboris exigo,</p>
  <p>≤line=1825≥ Aestum geluque perfero et cura opprimor.</p>
  <p>EUM. Hem, gnate mi, tu semper es mecum, omnia</p>
  <p>Quaecunque sunt mea, tua sunt. Porro modo</p>
  <p>Epulari oportet atque agere festum hunc diem,</p>
  <p>Quia Asotus hic frater tuus praemortuus</p>
  <p>≤line=1830≥ Fuit ac revixit, periit atque inventus est.</p>
  <p>Eamus intro. MER. Heus heus, ere. EUM. Ecqua nunc mora?</p>
  <p>MER. Supplex adest Daetrus rogatque gratiam.</p>
  <p>DAE. Ignosce, quaeso, miserrimo mihi noxiam.</p>
  <p>EUM. Tu quoque, maligne hypocrites, qui abusus es</p>
  <p>≤line=1835≥ Penu meo nequissime, si frugi eris,</p>
  <p>Pone et catenam et compedes, ne quis locus</p>
  <p>Sit luctui. DAE. Posthac ero frugi, ut voles.</p>
  <p>EUM. Bene est. Iam eamus intro alacriter. PHI. Praei.</p>
  <p>GREX sive EPILOGUS.</p>
  <p>Trimetri.</p>
  <p>Exhibita vobis fabula est, non fabula</p>
  <p>≤line=1840≥ Sed Christiana evangelicaque parabola.</p>
  <p>Quae non in hoc sit acta spectatoribus,</p>
  <p>Ut excitet risum et voluptatem adferat,</p>
  <p>Sed paenitentiae monendo formulam</p>
  <p>A luxu et improbo facinore retrahat.</p>
  <p>≤line=1845≥ Quare orat hic grex noster, ut re mystica</p>
  <p>Pro corrigendis moribus fruamini.</p>
  <p>Post furta, scorta, libidinem atque inertiam</p>
  <p>(Pater benignum se offeret) resipiscite.</p>
  <p>Iam, si placuimus atque commodavimus,</p>
  <p>≤line=1850≥ Favete nobis candidi et plausum date.</p>
</div>
<div type="level1" xml:id="back">
  <head>Back</head>
  <p>FINIS.</p>
</div>
</body>
</text>
</TEI>
