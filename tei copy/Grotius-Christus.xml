<?xml version="1.0" encoding="utf-8"?>
<?xml-model
    href="https://xmlschema.huygens.knaw.nl/translatin.rng"
    type="application/xml"
    schematypens="http://relaxng.org/ns/structure/1.0"
?>
<TEI xmlns="http://www.tei-c.org/ns/1.0" xml:id="translatin0033" xml:lang="lat">
<teiHeader>
<fileDesc>
    <titleStmt>
        <title type="main">Tragoedia Christus patiens</title>
        <title type="sub">Tragoedia Christus Patiens</title>
        <author>Grotius, Hugo</author>
        <editor>Jan Bloemendal</editor>
        <respStmt>
            <resp>transcription</resp>
            <name>Jan Bloemendal et al.</name>
        </respStmt>
    </titleStmt>
    <publicationStmt>
        <publisher>Thomas Basson</publisher>
        <pubPlace>Leiden</pubPlace>
        <date>1618</date>
    </publicationStmt>
    <sourceDesc>
        <bibl>
            Identifier: <name>Grotius-Christus</name><lb/>
            Short title: <title>Christus</title><lb/>
            Year of first edition: <date>1601</date><lb/>
            Author information:<lb/>
            Alias: Groot, Huigh de<lb/>
            Birth: 1583, Delft<lb/>
            Death: 1645, Rostock<lb/>
            Floruit: None, Leiden, The Hague, Paris, Stockholm<lb/>
            <ref target="https://en.wikipedia.org/wiki/Hugo_Grotius">Link</ref><lb/>
            <emph>No source description</emph><lb/>
            <ref target="https://www.let.leidenuniv.nl/Dutch/Ceneton/GrotiusChristusPatiens1608.html">Source link</ref>
        </bibl>
    </sourceDesc>
</fileDesc>
<profileDesc>
    <textClass>
        <keywords>
            <term type="diction">verse</term>
            <term type="genre">tragedy</term>
            <term type="acts">5</term>
            <term type="chorus">yes</term>
            <term type="medium">printed</term>
        </keywords>
    </textClass>
</profileDesc>
</teiHeader>
<text>
    <body>
        <div type="level1" xml:id="front">
  <head>Front</head>
  <p>/</p>
  <p>HUGONIS GROTII</p>
  <p>TRAGOEDIA</p>
  <p>CHRISTUS PATIENS.</p>
  <p>Viro perillustri</p>
  <p>PETRO IANNINO,</p>
  <p>equestris dignitatis,</p>
  <p>senatus Divionensis principi,</p>
  <p>Regi Francorum ab interioribus consiliis,</p>
  <p>eiusdemque Regis</p>
  <p>ad Ordines Federatae Belgicogermaniae</p>
  <p>legato.</p>
  <p>Non erat quidem in animo, Vir Amplissime, ulla iuvenilium operum
  editione famam forte imprudenter hactenus lacessitam denuo
  periclitari, ac nunc maxime cum eo munere distringar, cuius gravitatem
  severiores iudices non satis tuto collocatam apud eum existimabunt,
  qui istorum lusuum nondum serio oblivisci didicerit.</p>
  <p>Sed mutare institutum cogor, cum video maius mihi famae discrimen
  subeundum esse, si cum tu mihi tot atque tanta beneficia et quidem tam
  aperte praestitisses, memoriae eorum a me nullum publicum extaret
  testimonium. Hoc est quod me excutere omnem paupertatem meam iussit,
  et in ea quaerere munus non pretio tantum sed et mole exiguum et quod
  sic etiam testaretur quam longe nostra omnia infra meritorum tuorum
  magnitudinem iaceant.</p>
  <p>Et ecce inveni quod offerrem, non trepidus et quasi fulgorem
  legationis tuae respiciens, sed securus et certa fiducia exceptum a te
  iri ea comitate qua literas et studiosos literarum foves, et quam ad
  me usque demisisti.</p>
  <p>Patere igitur quaso clarissimum nomen et Gallicis annalibus
  perpetuo celebrandum huic libello asscribi, ut videant hoc signo
  homines me qui gratus esse non potui, sponte tamen ingratum non
  fuisse.</p>
  <p>Verissima Gallorum laus est humanitas, maxime in externos: sed tua
  illa notos hactenus limites excessit, ideoque non genti communis, sed
  propria est tibi.</p>
  <p>Iuvenem, in quo nihil erat laudabile, nisi bonarum artium cupiditas
  et eminentium virorum admiratio, animatum aspectu et sermone tuo, quod
  multum fuerat, ultro etiam, cum dignitatis tuae venia id dixero, in
  amicitiae interioris sinum admisisti. Insuper quae ad me ornandum
  pertinebant eorum tu occasiones omnes rapuisti, animo non tantum
  benigno atque propenso, sed prope dixerim, paterno. Quod nisi ista
  privatim mihi praestitisses, quae sperare improbum fuerat, tamen quam
  mihi cara est patriae salus tam tibi eram publico nomine
  obligatus.</p>
  <p>Princeps ille vester fortissimus idem atque optimus, et qui
  amicitias docet non utilitatis modo sed ex animorum integritate
  aestimare, ut qui pro acceptis tanto maiora reddit quanto ipse omnibus
  maior est, saepe quidem et summis beneficiis ostendit, quam cari sibi
  essemus Batavi, nunquam tamen evidentius quam cum nostri causa te a
  latere suo seposuit. Hoc enim tunc visus est dicere: En hic ille est
  cuius sapientia et fides in nomen Gallicum, regnum hoc quod nunc est
  florentissimum, non modo ab externis manibus servavit, sed ab
  intestinis quoque discordiis sanavit, et quae maxime labefactata
  erant, maiestatem regiam, legum auctoritatem, aerarii vires ita mecum
  restituit, ut a prima Francorum origine firmiora nunquam fuerint, et
  ipsis vulneribus profecisse videantur. Hic est qui si quando magnum
  hoc corpus aliqua sui parte morbum senserit ad laborantia membra
  continuo mittitur, cuius adventu luxata in locum redeunt, tumentia
  sidunt, diducta coalescunt. Huius ego mentem cunctis artibus imbutam
  et gravissimis laboribus exercitam, huius provida consilia, quibus ad
  res maximas uti felicissime soleo, vobis Batavi dono periculosissimo
  hoc vestro tempore, ut ipso suasore aut bellum geratis fortiter aut
  pacem faciatis prudenter.</p>
  <p>Istam regis tui bonitatem, istam nostri curam tu quoque, Iannine
  Amplissime, ad nos attulisti, et sive cum adversariis colloquia, sive
  cum vicinis federa, sive ordinandus reipublicae status consilium
  posceret, dixisti sententiam non ut Gallus, sed ut noster, imo hoc
  ipso noster quia Gallus. Ab omni aetate oppressis iniuria gentibus in
  vestri regni potentia subsidium fuit. Omnes per Europam sui iuris
  populi libertatem vestris auxiliis acceptam non semel ferunt. Hoc
  sentiunt Veneti, sciunt Helvetii et Rhoeti, meminit Germania. Sed
  propior inter nos coniunctio, qui etsi imperio et locis separamur,
  totis tamen animis unum sumus.</p>
  <p>Vidisti quis esset cum huc primum appulisses ad te videndum
  concursus, quam non ficti adventum tuum non tibi sed sibi gratulantium
  vultus, quia ista navi duo maxima bona, regis favorem et tuam
  sapientiam advecta interpretabantur.</p>
  <p>Sed crede, expectationem, quae fuit maxima, praesentia tua
  longissime vicit, neque te ulla ex parte tam laeti exceperunt homines
  quam inviti dimittent, quandocunque te res Gallicae et curae maiores a
  nobis revocaverint. Mihi sane quam id tempus triste venturum sit haud
  facile verbis expresserim: auferet enim mihi praecipuam felicitatis
  meae partem. Bene tamen est quod neque memoriam qualemcunque mei apud
  te, neque honorem qui ex consuetudine tam illustri mihi contigit,
  unquam poterit extinguere. Idque ipsum ut quam plurimi nossent, quando
  id mea non parum intererat, hac publica allocutione curandum censui;
  qua animi tibi devotissimi pignus Tragoediam hanc offero. Quod dignum
  te esset, cum a me dare non possem, a materia sumsi, qua nulla est aut
  facto acerbior, aut fructu laetior, aut undique sanctior. Haec eadem
  est quae sola Christianorum mentes adeo dissociatas atque divulsas, et
  tanto inter se odio certantes quanto amore deberent, ferme invitas
  adhuc continet, neque in immensum a se invicem discedere patitur. Quo
  quidem argumento non poterat inveniri aliud isti tuo animo
  convenientius, qui iamdudum luctuosis huius saeculi dissidiis ingemit,
  et pacem Ecclesiae, quam nos optare tantum possumus, etiam quantum in
  se est, est autem plurimum, procurare instituit. Ut enim ea quae ad
  salutem necessaria est veritate stabilita, in ceteris inter iniustum
  dominatum et effraenem licentiam ordinata libertate, partes ambitione,
  avaritia, privatis denique studiis et quae per bella invecta est
  maledicendi faciendique impunitate plurimum incensae paulatim in fedus
  redeant, ad eam rem regis vestri principum Christianorum principis
  auctoritas, tum vero tua ac tui similium lenitas atque moderatio spem
  maximam praebet, quam aliquando ad exitum perducat ille qui nos in
  commune sanguine suo redemit. Cuius ineffabilis beneficii memoriam hac
  Tragoedia, si non fausto successu, at pio conatu expressimus.</p>
  <p>LECTORI.</p>
  <p>Argumentum hoc, religionis non dubie caput, iam olim Gregorius
  Nazianzenus in morem Tragoediae digerere ausus similes aliorum conatus
  a morosis iudiciis exempli sui auctoritate absolvit, post quem Latino
  sermone alii diem aggressi sunt, ita tamen plerique ut post se
  venturis eandem materiam accuratius tractandi spem non praeciderent.
  Ad eorum numerum nos postremi accessimus, dum studemus horas ab aliis
  occupationibus recisas ita poeticis exercitiis permittere, ut
  Christianis cogitationibus non perirent. Sed dum quaerimus historiam
  Tragoedia dignissimam in difficillimam simul incidimus. Nam cum omnis
  narratio quae ex sacris literis depromitur Poeticae inventioni quam
  minimum indulgeat, tum haec ante caeteras multiplicibus circumstantiis
  variata est, quas omittere negligentiae, invertere pene impietatis
  foret. Harum autem nonnullae quam non ultro eum cultum induant quem
  Tragoedia sibi proprium fecit, mihi quoque, nisi experto, vix
  crederem. Habuit et hoc molestiae nonnihil quod multa per internuntios
  repraesentanda fuerunt, neque enim per leges Tragoediae licuit, aut
  capturam Christi miraculis insignem, aut cruce pendentis supplicium in
  scenam producere; quin et ipsa inquisitio tum Pontificum tum Pilati
  ante oculos poni, utpote intus facta, non debuit.</p>
  <p>Ut autem ipsius Tragoediae dispositionem breviter indicem, ea
  circuitu suo id tempus amplectitur, quod ab ea noctis parte, qua
  Christus post coenam foras egressus est, ad vesperam sequentem, quae
  erat parasceue, interfuit. Locus est partim in ipsa urbe
  Hierosolymorum inter templum et praetorium, partim extra urbem in
  itinere ad sepulchrum, quod exemplo non caret, uti nec chorus quem
  duplicem fecimus. Prior constat ex feminis Iudaeis quae Iesum dominum
  nostrum non pro eo qui erat agnoscebant, sed vitae sanctimonia et
  miraculis permotae prophetam esse credebant, aut ex veteribus aliquem
  ad vitam resuscitatum, aut veteribus non minorem. Posterior est
  custodia militaris. Mutas quoque personas nonnullas inducere oportuit,
  ne loquentium numerus legitimum modum excederet. Tales sunt apostoli
  novem, sacerdotes qui cum Caiapha exierant, consilium Pilati et
  satellites, seniores populi turbae permixti, mulieres Galilaeae et
  aliae a cruce redeuntes et mox corpori affusae. Christo autem primas
  loquendi partes ideo tribuimus, quia sequentia ferme ipso silente
  transiguntur, neque per alium potuit commodius in ipso initio
  argumenti maiestas explicari.</p>
  <p>Rogo te, lector, ut honestum otii, quod sane non superfuit,
  oblectamentum benigne interpreteris. Quod si eius voluptatis quam ego
  in scribendo cepi tibi pars aliqua in legendo continget, is eventus
  spes meas vicerit.</p>
  <p>IOSEPHI SCALIGERI</p>
  <p>Quos gravida ingeniis aetas tulit ista poetas</p>
  <p>Paucis nativo contigit ore loqui,</p>
  <p>Larga quibus passim torrentia divite vena</p>
  <p>Carmina non tacitae grandinis instar eunt.</p>
  <p>Sed veteris genii frigent defecta calore,</p>
  <p>Aut referunt aevi semina prava sui.</p>
  <p>Sed quicunque tuos Groti divine libellos</p>
  <p>Sola moraturos lumina docta leget,</p>
  <p>Versiculos illos vel saecula prisca tulisse,</p>
  <p>Saecula vel rursus prisca rediisse putet.</p>
</div>
<div type="level1" xml:id="main">
  <head>Main</head>
  <p></p>
</div>
<div type="level1" xml:id="personae.">
  <head>1. PERSONAE.</head>
  <p>IESUS CHRISTUS dominus noster.</p>
  <p><hi rend="bold">Chorus Iudaearum mulierum.</hi></p>
  <p>PETRUS apostolus.</p>
  <p>PONTIUS PILATUS Iudaeae procurator.</p>
  <p>CAIAPHAS pontifex maximus.</p>
  <p>IUDAS ISCARIOTES.</p>
  <p>Turba Iudaeorum.</p>
  <p>NUNTIUS prior.</p>
  <p>NUNTIUS alter.</p>
  <p><hi rend="bold">Chorus militum Romanorum.</hi></p>
  <p>IOSEPHUS ARIMATHENSIS senator.</p>
  <p>NICODEMUS senator.</p>
  <p>IOANNES apostolus.</p>
  <p>MARIA mater Iesu.</p>
  <p>HUG. GROTII</p>
  <p>TRAGOEDIA</p>
  <p>CHRISTUS PATIENS.</p>
</div>
<div type="level1" xml:id="actus-primus.">
  <head>4. ACTUS PRIMUS.</head>
  <p>IESUS.</p>
  <p>Qui futurae sortis immense arbiter</p>
  <p>Rerum potente fata moliris manu,</p>
  <p>Supreme mundi genitor, et genitor meus</p>
  <p>Mundo prioris, omnia aequavi hactenus</p>
  <p>(5) Imperia factis; si quid ulterius iubes</p>
  <p>Paratus asto; cuncta quae timeo feram.</p>
  <p>Hac lege veni. Quem tamen finem gravi</p>
  <p>Statuis labori? Nulla me vidit dies</p>
  <p>Secura. Crevit ipse dum fertur labos,</p>
  <p>(10) Maloque patuit semper in peius via.</p>
  <p>Paterna summi templa deserui aetheris</p>
  <p>Nec natus exul. Pauperem pressi casam</p>
  <p>Stabulique prima turpis incunabula</p>
  <p>Male notus infans: parvus, infelix, miser</p>
  <p>(15) Iam dignus hostis rege Iudaeo fui.</p>
  <p>Nondum annus alter ierat, aetati parum</p>
  <p>Nimium tyranno, dirus Ephratias nurus</p>
  <p>Orbavit ensis: turba puerorum cadit</p>
  <p>Dum quaeror unus, meque dilapso fuga</p>
  <p>(20) Cruentus error perdidit tantum nefas.</p>
  <p>Centum per orbem cognitus miraculis</p>
  <p>Patrem probavi. Livor adversum furit,</p>
  <p>Et ipsa virtus peius Herode nocet.</p>
  <p>Pater quid istud? Semper agnoscor tuus,</p>
  <p>(25) Semper recusor. Persa me coluit magus,</p>
  <p>Et ante parvos iacuit infantis pedes,</p>
  <p>Suoque Mithrae praetulit sidus meum.</p>
  <p>At Abrahami gens ab aeternis tibi</p>
  <p>Seposita saeclis, priscaque Isacidum domus,</p>
  <p>(30) Excussit omnem mente degeneri Deum.</p>
  <p>Hinc contumaces bella Pharisaei movent</p>
  <p>Pietate fallax turba. at hinc in me trahit</p>
  <p>Legum magistros dira pontificum cohors,</p>
  <p>Illinc profani secta Sadoci minax</p>
  <p>(35) Regalis aulae purpura invisum premit.</p>
  <p>Fidei quid ultra restat? ad nutus meos</p>
  <p>Natura rerum cessit et fassa est Deum.</p>
  <p>Undae liquentis ebrios potus bibit</p>
  <p>Galilaea pubes. Depuli alienam famem;</p>
  <p>(40) Meam subegi: bisque vicenos dies</p>
  <p>Ieiuna nullis ora violavi cibis.</p>
  <p>Inter secantes dexteras crevit Ceres.</p>
  <p>Satiatus ingens populus, et toto tamen</p>
  <p>Plus est relictum. Flabra compressit notus,</p>
  <p>(45) Et aestuantis ira detumuit freti.</p>
  <p>Durata siccos unda transmisit pedes.</p>
  <p>Ferale morbi virus et membris grave</p>
  <p>Arti negatum cedere humanae malum</p>
  <p>Vox medica vicit. Longa caligo fugit,</p>
  <p>(50) Meaeque caecus dexterae debet diem.</p>
  <p>Auditur ille qui nec audivit prius</p>
  <p>Silentiumque rumpit in laudes meas.</p>
  <p>Quid illa sanctis semper adversa et Deo</p>
  <p>Hostilis Erebi dira pallentis lues</p>
  <p>(55) Non pulsa nostris legibus mortalium</p>
  <p>Habitata linquit pectora et vocem tremit?</p>
  <p>Post opera tanta non satis Christo fuit</p>
  <p>Prodesse vivis. Victor ingenti manu</p>
  <p>Fregi silentum regna, et infernum chaos.</p>
  <p>(60) Terris et astris et triumphato mari</p>
  <p>Restabat orcus: per sepulchrales specus,</p>
  <p>Per operta terris iura et umbrarum domos</p>
  <p>Imperia misi. Funeris laceri calor</p>
  <p>Animavit artus: mortis expulsum gelu,</p>
  <p>(65) Retroque in auras manibus patuit via.</p>
  <p>Renatus ipso vivit ex tumulo cinis,</p>
  <p>Meumque munus spirat. At Mors arctius</p>
  <p>Regnare iussa nec solens damnum pati</p>
  <p>Queritur retexi fata, nec census sui</p>
  <p>(70) Constare numerum. Pro tot umbrarum grege</p>
  <p>Egomet reposcor victima horrendae neci.</p>
  <p>Ergone tristis hora venisti tamen</p>
  <p>Qua pereat orbis auctor et lethum premat</p>
  <p>Vitae datorem? Ruit in exitium meum</p>
  <p>(75) Ferale tempus, quaeque nunc umbrat polum</p>
  <p>Nox dum citatos agitat astrorum choros</p>
  <p>Breves fugacis invidet vitae moras.</p>
  <p>Quaecunque tandem vim parat capiti meo</p>
  <p>Sors dura parcat trahere, ducentem sequor.</p>
  <p>(80) Impensa generi post tot humano mala</p>
  <p>Post frigus, aestum, lachrimas, luctus, famem,</p>
  <p>Accedat unum, moriar: alienae reus</p>
  <p>Culpae peractus spiritum fessum exuam,</p>
  <p>Castusque terras tingat ingratas cruor.</p>
  <p>(85) Iam venit ingens anima: iam mortem meam</p>
  <p>Mercatur atrox infularum factio,</p>
  <p>Scelerique pretium dicit. Exacta est mei</p>
  <p>Bona pars laboris: omne praesensi malum,</p>
  <p>Et quicquid atra nox tegit vidi tamen.</p>
  <p>(90) Mens ante corpus pendet. Horresco nefas,</p>
  <p>Pressumque venis sanguinem exsudat timor.</p>
  <p>Quo priscus ille cordis abscessit vigor</p>
  <p>Diumque robur? Feror in aerumnas, feror.</p>
  <p>Heu morte dura durius mortis genus</p>
  <p>(95) Animique tristis languor, an totus perii.</p>
  <p>An spes salutis restat? Atque utinam patrem</p>
  <p>Liceat precari. Lachrimis certe meis</p>
  <p>Nihil negare solitus aliquantam mali</p>
  <p>Partem remittat. Fas sed aeternum Dei</p>
  <p>(100) Et praestitutus ordo venturi vetat</p>
  <p>Tot ante saeclis fixa totque oraculis</p>
  <p>Cantata vatum nescit in finem ruens</p>
  <p>Flecti voluntas. Sed quid infernae moror</p>
  <p>Calcare echidnae virus et torti vagum</p>
  <p>(105) Draconis agmen terere sublimi pede?</p>
  <p>Primi parentis morte sanandum est scelus.</p>
  <p>Morbum furentem sanguinis largus mei</p>
  <p>Piabit imber. Gaudeat dira nece</p>
  <p>Genus superstes: gaudeat mortalium</p>
  <p>(110) Quodcunque busto restat, et gentis piae</p>
  <p>Cineres sepulti. Viximus viventibus:</p>
  <p>Moriamur in commune. Non possunt meae</p>
  <p>Perire clades. Cuncta debemus mala</p>
  <p>Promissa terris, vincula et flagra et crucem</p>
  <p>(115) Titulumque sacrae mortis et fastidium</p>
  <p>Gentis superbae. Turbine infesto tonet</p>
  <p>In me parentis ira dum parcat meis.</p>
  <p>Ne pereat orbis pereo. Terrarum omnium</p>
  <p>Succedo paenis. Quisquis extremum colis</p>
  <p>(120) Utriusque Phoebi littus, aut recta face</p>
  <p>Aestiva medius regna quae torret dies,</p>
  <p>Quique in remota noctis immensae plaga</p>
  <p>Glaciale plaustri sidus Arctoi vides,</p>
  <p>Favete sacro. Poscor aris hostia</p>
  <p>(125) Et maius agno Pascha. Nostro sanguini</p>
  <p>Donabit iras caede placandus pater.</p>
  <p>Iam plena sacrum Luna post vernae citat</p>
  <p>Aequata lucis spatia: plus aliquid die</p>
  <p>Dies tamen videbit et perdet diem.</p>
  <p>(130) Excors Iuda, tu licet valida manu</p>
  <p>Venias Quiritum cinctus et noctis metu</p>
  <p>Adversus unum, non tuis capior dolis.</p>
  <p>Prodis scientem: sponte festino mori.</p>
  <p>At vos magistro lecta socialis cohors</p>
  <p>(135) Adhuc fidelis turba, post festas dapes</p>
  <p>Lymphasque heriles, mystico carmen sono</p>
  <p>Sacrate; dumque ad nota properamus loca,</p>
  <p>Ubi multa tacitis leniter suspiriis</p>
  <p>Respondet arbor, quas ego ad sedes vocer,</p>
  <p>(140) Quae lex amoris, quam favens vobis Deus</p>
  <p>Audite euntes. Interim vigiles meam</p>
  <p>Durate nocem, cedat ex oculis sopor,</p>
  <p>Caelo supremas donec admoveo preces.</p>
  <p><hi rend="bold">CHORUS IUDAEARUM MULIERUM.</hi></p>
  <p>Iam vehit praeceps per aperta noctem</p>
  <p>(145) Mundus, et pronae properant tenebrae</p>
  <p>Auream coelo redhibere lucem.</p>
  <p>Non tamen ductor celeris choreae</p>
  <p>Phosphorus clarum revocavit agmen,</p>
  <p>Mane nec primi roseum rubentis</p>
  <p>(150) Buccinae signum crepuere nostrae.</p>
  <p>Nos apud magni penetrale templi</p>
  <p>Noctis insomnes vigilamus horas,</p>
  <p>Discat ut sanctis precibus piatum</p>
  <p>Crastinam pectus celebrare Phoeben,</p>
  <p>(155) Qua iubet fruges meminisse raptas</p>
  <p>Memphidos regi metuendus exul.</p>
  <p>Hoc sacrum totas viduabit urbes,</p>
  <p>Quaque Iordanes toties novatos</p>
  <p>Ambitu certat satiare cursus,</p>
  <p>(160) Quaque se ripis negat et solutus</p>
  <p>Stagna piscosae sibi miscet undae.</p>
  <p>Ire miratur Solymam colonos</p>
  <p>Dactylis faetum nemus et fragrantis</p>
  <p>Balsami ferrum fugiente vena,</p>
  <p>(165) Unde non longe lituis avorum</p>
  <p>Sponte concussi cecidere muri,</p>
  <p>Monsque nimbosum caput aequat astris</p>
  <p>Conscius fato senis irreperti.</p>
  <p>Perdidit cives prius orbe merso</p>
  <p>(170) Cepheos regnum, sacra fabulosae</p>
  <p>Dercetus mutans meliore ritu.</p>
  <p>Huc Palaestinas properare gentes</p>
  <p>Vidit Azotus geminaeque Iamnes.</p>
  <p>Non Idumaeos Caparorsa clausit,</p>
  <p>(175) Non suos Lyddae tenuere muri,</p>
  <p>Non decem princeps populis Damascus,</p>
  <p>Non brevi nobis sociata regno</p>
  <p>Impii nutrix generis Sebaste.</p>
  <p>Venit et dictus populis dedisse</p>
  <p>(180) Prima scriptorum monumenta Phoenix,</p>
  <p>Quem Tyros regum pretiosa luxu</p>
  <p>Edit in lucem genitrixque Sidon.</p>
  <p>Venit et siquis Syrus inter amnes</p>
  <p>Audet intactos violare pisces,</p>
  <p>(185) Nec vagae numen metuit columbae:</p>
  <p>Belus et quorum vada concolori</p>
  <p>Turbidus vitro lavat, et vetustis</p>
  <p>Finium bellis dubitatus Arnon,</p>
  <p>Et quibus limo vada sulphurato</p>
  <p>(190) Pestifer donat lacus. Hic inertes</p>
  <p>Spiritus nullos patiuntur undae.</p>
  <p>Non tulit pinnas pelago natantes,</p>
  <p>Non tulit remos mare verberatum.</p>
  <p>Odit hoc omnes animas profundum</p>
  <p>(195) Et vetat mergi, nec odore quicquam</p>
  <p>Saevius vastum minitatur aequor.</p>
  <p>Ille depastus segetem veneno</p>
  <p>Praeripit messes: abit in favillas</p>
  <p>Omnis autumnus, cinis hausit arva,</p>
  <p>(200) Nequa non olim meminisset aetas</p>
  <p>Vindicem flammam, piceoque coeli</p>
  <p>Imbre damnatas periisse gentes,</p>
  <p>Cum sale infelix mulier gelato</p>
  <p>Sensit in saxum riguisse venas</p>
  <p>(205) Impie caros miserata muros.</p>
  <p>Misit aeternam sine prole gentem</p>
  <p>Littus Essenum, quibus una virtus</p>
  <p>Foeta commendat viduum cubile.</p>
  <p>Omnis in culpa Venus, omne lucrum</p>
  <p>(210) Aequa paupertas. Nimis o beatus</p>
  <p>Qui suum nunquam numeravit aurum</p>
  <p>Publico tantum vigil. Ille nostris</p>
  <p>Maior aerumnis vitiisque maior</p>
  <p>Lege communi socialis aulae</p>
  <p>(215) Postulat partem famis et laborum.</p>
  <p>Quot fugis sparsos in utrunque solem</p>
  <p>Posteros sero patris Abrahami</p>
  <p>Colliget vesper? Tamen heu triumphi</p>
  <p>More solemnem feriemus agnum.</p>
  <p>(220) Ipsa libertas semel ut recessit,</p>
  <p>Quam dies primus dedit Azymorum,</p>
  <p>Non redit, quanquam iugulo petita.</p>
  <p>Pars tenet Batti steriles arenas</p>
  <p>Corniger gentes ubi fallit Ammon,</p>
  <p>(225) Pars ubi Nili Macetes ad amnem</p>
  <p>Victor aurorae stetit. An tacebo</p>
  <p>Carcerem nostri generis vetustum</p>
  <p>Coctili cinctam Babylona muro,</p>
  <p>Culta vel Tauri, dominumve Tybrim?</p>
  <p>(230) Quisquis extorris decora alta gentis</p>
  <p>Nescit oblitus, neque saecla confert</p>
  <p>Immemor, longo mala mollit usu.</p>
  <p>Iustius sortem queritur malignam</p>
  <p>Qui domi servit. Miserae tenemus</p>
  <p>(235) Semper Aegyptum, patriamque nunquam.</p>
</div>
<div type="level1" xml:id="actus-secundus.">
  <head>6. ACTUS SECUNDUS.</head>
  <p>PETRUS.</p>
  <p>Inimica nostro Romuli pubes Deo,</p>
  <p>Profaniorque turba sacrifici gregis,</p>
  <p>Quaeque innocentes non refugistis manus</p>
  <p>In me venite vincula. En ultro reum</p>
  <p>(340) Vereque sontem. Quicquid est actum hactenus</p>
  <p>Merui videndo; si quid est ultra mali</p>
  <p>Merui timendo. Me petenti non face</p>
  <p>Vincenda nox est, non Latina unum in scelus</p>
  <p>Miscenda templi cum satellitio manus,</p>
  <p>(345) Non dux emendus, perfidoque amplexui</p>
  <p>Ponenda merces: dabitur hoc gratis caput.</p>
  <p>Huc huc adeste: stabitis, nec turbine</p>
  <p>Collapsa subito terga percutient solum.</p>
  <p>Dabo retorta sponte nodis brachia,</p>
  <p>(350) Et ipse plagis vultus occurret suis.</p>
  <p>Saevire iam vacabit, an solae placent</p>
  <p>Cum scelere poenae? Segnis est vester furor</p>
  <p>Nisi in immerentes? Ratio constat criminum</p>
  <p>Utrinque: vobis facta quod fateor mea,</p>
  <p>Mihi quod negavi. Iudices sancti, quibus</p>
  <p>Iurata testes venditant mendacia,</p>
  <p>Audite facinus. Gente Galilaea satus</p>
  <p>Terras reliqui mariaque ut Iesum sequar.</p>
  <p>Proles Tonantis vera res mortalium</p>
  <p>(260) Haeres paterno missus imperio regit,</p>
  <p>Adestque coelo liberator patriae</p>
  <p>Captivus ille vester, et sceptri potens</p>
  <p>Quem iudicastis. Impium agnosco genus</p>
  <p>Ferosque mores stirpis et proavos truces.</p>
  <p>(265) Sic providae quietis et fati reus</p>
  <p>Benignioris impias fratrum manus</p>
  <p>Et dira pavidus ora respexit puer,</p>
  <p>Qui mox vocanti Nilon impositus solo</p>
  <p>Utrisque saevam depulit terris famem.</p>
  <p>(270) Sic lapsa ab astris mella et aetherias dapes</p>
  <p>Pertaesa fixis rupe Sinaea patrum</p>
  <p>Seditio castris praetulit Mosi Pharum</p>
  <p>Et servitutem. Nemo vates entheo</p>
  <p>Impune per vos corde concepit Deum,</p>
  <p>(275) Sed nemo inultus. Memphis, et rabies locis</p>
  <p>Inclusa vastis, inque se armatae tribus</p>
  <p>Adeo exciderunt, mox peregrini iugi</p>
  <p>Mutata toties iura, et Assyriae domus,</p>
  <p>Aquilaeque Magni, rupta cum templi sacra,</p>
  <p>(280) Mediaque victor aede Romanus stetit?</p>
  <p>Peiora restant. Haec ministerio manus</p>
  <p>Utinam placeret. Vertere infidas libet</p>
  <p>Sedes, et omni sueta sceleri viscera</p>
  <p>Eruere ferro. Testor infaustum nemus</p>
  <p>(285) Cui luctuosas Christus affudit preces,</p>
  <p>Quaesisse caedem, mixtus ut vestro Cedron</p>
  <p>Iret cruore. Tela compressit mea</p>
  <p>Cui tela tenui, verbaque exemplo iuvans</p>
  <p>Sanavit hostem. Pavidus, ut partem sui</p>
  <p>(290) Sine se iacentem sensit, huc vertit faces,</p>
  <p>Visaque Malchus aure vindicta minax</p>
  <p>Et saeva quatiens vincula incurrit manum</p>
  <p>Notam medelis: tactus aufugit cruor,</p>
  <p>Rediitque trunco pristinum capiti decus</p>
  <p>(295) Nocuisse Christo profuit tantum. Sed o</p>
  <p>Scelerata turba vulneranti parcitis,</p>
  <p>Trahitis medentem Tu quid omnes per reos</p>
  <p>Te, Petre, differs? Si magistrum vindicas</p>
  <p>A te inchoandum est. Ille tu semper ferox;</p>
  <p>(300) Cunctas lacessens pectore invicto minas,</p>
  <p>Primos ad ictus cumque fortuna fugis.</p>
  <p>Rebellis et desertor et fluxa fide</p>
  <p>Quid non patrasti? Robori quisquis suo</p>
  <p>Spes credit altas, nec dolos animi timet</p>
  <p>(305) Frustra placentis, perfidis sed viribus</p>
  <p>Incumbit, huc respiciat, exemplum grave</p>
  <p>Sortis caducae, quamque sint fragili loco</p>
  <p>Humana, primos usque sed punit suus</p>
  <p>Error superbos. Quid meis restat malis?</p>
  <p>(310) Abominando scelere faedavi dapes</p>
  <p>Potus et unda. Hoc ne quod tantum nefas</p>
  <p>Iurare potuit ore gustavi impio</p>
  <p>Veneranda mensae sacra? Proh pietas, et hos</p>
  <p>Ergo fugaces Christe lavisti pedes?</p>
  <p>(315) Quis me nivosis despuens Libani iugis</p>
  <p>Gemino citatas capite Iordanes aquas</p>
  <p>Satis piarit? Tune Callirhoes liquor,</p>
  <p>An vos alumnum poscitis patrii lacus?</p>
  <p>Non ipse Nereus quem super Nilus ruens</p>
  <p>(320) Caerulea turbat ore septeno vada,</p>
  <p>Non illud olim quod stetit proavis fretum</p>
  <p>Rubente crimen abluat fluctu meum.</p>
  <p>A me petendus imber. Heu cessant adhuc</p>
  <p>Lamenta? Lachrimis contumax vultus fluat.</p>
  <p>(325) Sic sic eundum est. Verbere illiso sonet</p>
  <p>Crudele pectus. Hi decent ictus manum.</p>
  <p>Miserande debes haec tuis Cepha malis,</p>
  <p>Quid das magistro? Non ferunt luctum parem</p>
  <p>Quae facio quaeque patior. Ut totam occupet</p>
  <p>(330) Nox ista vitam seque flendam per meos</p>
  <p>Dispenset annos, spiritus medios tamen</p>
  <p>Gemitus relinquet, nec satisfaciet malis</p>
  <p>Interque luctus anima deficiet suos</p>
  <p>Iam fletis oculi? Flere vos decuit modo,</p>
  <p>(335) Tunc cum precandi tempus, at vos languido</p>
  <p>Captos veterno vetitus oppressit sopor,</p>
  <p>Certe priusquam staret hostile ad forum</p>
  <p>Ac ter negantis ora respiceret reus,</p>
  <p>Alesque lucis crimina occineret mea.</p>
  <p>(340) Quae me recondet regio? Qua maestum diem</p>
  <p>Fallam latebra? Quaero nigrantem specum</p>
  <p>Qua me sepeliam vivus, ubi nullum videns,</p>
  <p>Nulli videndus lachrimas foveam meas.</p>
  <p>PONTIUS PILATUS. CAIPHAS.</p>
  <p>Tarpeie superum rector, et magni pater</p>
  <p>(345) Mavors Quirini, quosque nunc melius colit</p>
  <p>Urbs domina rerum, gentis eversae Phrygum</p>
  <p>Prisci Penates, quando continget mihi</p>
  <p>Vestras ad aras trahere votivos greges,</p>
  <p>Ubi tecta coelo paria et auratas trabes</p>
  <p>(350) Gemmis rigentes, quaeque plausu personat</p>
  <p>Populus subactis iura qui populis dedit</p>
  <p>Theatra cernam, teque terrarum arbitrum</p>
  <p>Magnanime Caesar, sive praesentem colit</p>
  <p>Tua Roma supplex, proque toto quem dedit</p>
  <p>(355) Te poscit orbe, seu togatis coetibus</p>
  <p>Te molliora regna Teleboum negant.</p>
  <p>Ego nunc amicis heu procul, patria procul,</p>
  <p>Honestus exul iubeor invisam polo</p>
  <p>Fraenare gentem, quae superbo nomine</p>
  <p>(360) Pietatis odium moris humani tegit,</p>
  <p>Scelerisque mundum damnat, et falso metu</p>
  <p>Unius omnes pariter abiurat Deos.</p>
  <p>Lex una legem nolle: non patitur regi</p>
  <p>Infensus aliis error et discors sibi,</p>
  <p>(365) Simul rebellis turba iactavit iugum</p>
  <p>Tam sueta vinci quam domari nescia.</p>
  <p>Non sponte nostra, testor et fas et fidem,</p>
  <p>Toties per urbes fluxit Hebraeus cruor.</p>
  <p>Sed vim proterva gens et insociabilis</p>
  <p>(370) Ni patitur audet, regna tractantes manus</p>
  <p>Saevire ratio saepe et invitas docet.</p>
  <p>Sed ibo visum quid sacerdotum velit</p>
  <p>Sibi turba, quorum trepida relligio sacro</p>
  <p>Instante nostris pollui tectis timet</p>
  <p>(375) Quis ille, quem tot vincla totque homines premunt,</p>
  <p>Ipso verendus ore nec sontem ferens?</p>
  <p>Tu fare Solymi Caiapha princeps chori:</p>
  <p>Quae nuntiatis scelera, quod fertis nefas?</p>
  <p>CAI. Custos Latinae pacis, a summo duce</p>
  <p>(380) Nobis secundum nomen, adduxit sacer</p>
  <p>Reum senatus. Scimus, haud nostrum putas</p>
  <p>Obiicere poenis posse non meritum caput.</p>
  <p>Sed hic magistra quos vetustas edidit</p>
  <p>Ritus retroque longa defendit dies</p>
  <p>(385) Convellere ausus intulit mores novos:</p>
  <p>Nec illud almae sedis arcanum timens</p>
  <p>Templo ruinam cantat, et plenis Deo</p>
  <p>Minatur adytis. Septimae lucis sacram</p>
  <p>Turbat quietem, fasque de coelo datum,</p>
  <p>(390) Totumque Mosem legibus calcat suis.</p>
  <p>Nec stetit in illis: sidera incessit furor</p>
  <p>Summumque numen, plebe cum vili satus</p>
  <p>Palam Tonantem vindicat patrem sibi.</p>
  <p>Haec sunt piari morte quae vates iubet</p>
  <p>(395) Qui iura tabulis scripsit in geminis decem.</p>
  <p>PON. Postquam ira belli mater atque auri fames</p>
  <p>Artes nocendi reperit, et placidos suo</p>
  <p>Praestare poterat nulla securos quies,</p>
  <p>lnfirma per se vita communi metu</p>
  <p>(400) In fedus homines traxit, alternam docens</p>
  <p>Opem pacisci. Moenia amplecti domos</p>
  <p>Coepere, maius inde praesidium bonis</p>
  <p>Subiere leges; poena respondet suae</p>
  <p>Aequata culpae, redit ad auctorem malum:</p>
  <p>(405) Iustitia ab ipso crimine exemplum petit</p>
  <p>Damno rapinas ulta, caedem sanguine,</p>
  <p>Ut facere metuat quisque quod metuit pati.</p>
  <p>Maiora poenis peccat humanis, Deum</p>
  <p>Quisquis lacessit: magnus hunc vindex manet</p>
  <p>(410) Quem laedit. Ipse fulminanti dextera</p>
  <p>Tremendus orbi cur suas mortalibus</p>
  <p>Mandaret iras? Esse nec datur impio</p>
  <p>Impune. Vecors mentis attonitae pavor</p>
  <p>Exagitat illum, sentit ipsum quod negat</p>
  <p>(415) Et cogitur timere vim non creditam.</p>
  <p>Non peragit unus tale supplicium dies</p>
  <p>In hoc iubetur vivere, ut nomen necis</p>
  <p>Necique siquid restat horrescat diu.</p>
  <p>Sin patria quiddam iura diversum sonant</p>
  <p>(420) Commissa vestrae vocis arbitrio luat.</p>
  <p>CAI. Quamvis avorum placita quod nobis manent</p>
  <p>Donum fatemur esse Romanum, tamen</p>
  <p>Omnis redacta iuris est nostri necem</p>
  <p>Citra potestas; tu, cui magnus suas</p>
  <p>(425) Tradit secures gentis Ausoniae pater,</p>
  <p>Ius imperii tuere. Quem trahimus reum,</p>
  <p>Modo iam relicta sede natalis soli,</p>
  <p>Ubi servat unda Caesaris nomen tui,</p>
  <p>Haec usque ad urbis tecta populorum agmine</p>
  <p>(430) Stipatus ibat, vulgus in bellum ciens,</p>
  <p>Nefasque clamans liberam Latio premi</p>
  <p>Gentem tributo. Carminis magici nefas</p>
  <p>Stygiumque foedus astruit fraudi fidem</p>
  <p>Nihil quietum patitur: excantat rogos,</p>
  <p>(435) Et ipsa turbat busta ferali sacro.</p>
  <p>Queis capta monstris turba novitatum sequax,</p>
  <p>Dominum salutat, illius laudes canit</p>
  <p>Praefertque eunti nobilem palmae comam.</p>
  <p>His ille studiis fretus addicit sibi</p>
  <p>(440) Possessa quondam sceptra Davidis domo.</p>
  <p>Motu ex rebelli, quid nisi caedes viros,</p>
  <p>Flammae penates, vastitas agros manet,</p>
  <p>Cum iustus in nos saeviet Romae dolor?</p>
  <p>Unum perire satius, an populum putas?</p>
  <p>(445) Quin hic piamen omnium culpae datus</p>
  <p>Cruore gentis redimat exitium suo.</p>
  <p>PON. Ambigua prudens causa consilium expetit.</p>
  <p>Intro est eundum. Vos foris, quando libet,</p>
  <p>Restate. Vinctum milites sistent, ubi</p>
  <p>(450) Auditus a me iura pro factis ferat.</p>
  <p><hi rend="bold">CHORUS IUDAEARUM MULIERUM.</hi></p>
  <p>Solymae turres regnumque vetus,</p>
  <p>Cui victa tulit terra tributum,</p>
  <p>Quae Niliaci finibus Isthmi</p>
  <p>Procul Assyrium tendit ad amnem,</p>
  <p>(455) Cum procubuit tibi fuscus Arabi,</p>
  <p>Mirata tuas cum venit opes</p>
  <p>Decolor ustae regina plagae:</p>
  <p>Tua certarunt foedera magni</p>
  <p>Ambire duces, celsa Canopi</p>
  <p>(460) Qui sceptra tenent, et Chaldaei</p>
  <p>Late domini gentis Eoae,</p>
  <p>Virtusque mari Sarrana potens:</p>
  <p>Nunc heu quali sub servitio</p>
  <p>Nihil, externis nisi praeda, iaces?</p>
  <p>(465) Uni tellus desponsa Deo</p>
  <p>Quoties quoties mutavit heros,</p>
  <p>Ex quo auspiciis non coepta bonis</p>
  <p>Nova creverunt moenia templi,</p>
  <p>Populusque inter vincula natus</p>
  <p>(470) Secum rediens sua fata tulit?</p>
  <p>Scelus Antiochi patrumque nefas</p>
  <p>Sedet in nostra cervice, sedet.</p>
  <p>Aetas quid enim dira refugit,</p>
  <p>Quae caelestis potuit flammae</p>
  <p>(475) Prima silentes spectare focos,</p>
  <p>Fusoque suum sanguine fecit</p>
  <p>Sacra iratum meritura Deum?</p>
  <p>Ergo Ionios sceleratas hominum</p>
  <p>Commenta Deos turis acervo</p>
  <p>(480) Placans iacuit nostra iuventus?</p>
  <p>Fratrum post haec tempora caedes,</p>
  <p>Toxica manibus mista maritis,</p>
  <p>Matrumque dolos, et quae nemo</p>
  <p>Credere posset Iudaea tulit.</p>
  <p>(485) Bis Romanis cessimus armis,</p>
  <p>Bis victores nostros victor</p>
  <p>Perculit alter. Dominis tantum</p>
  <p>Fortuna levis, nos iam toties</p>
  <p>Transit eosdem.</p>
  <p>(490) Deerat nostris hoc nempe malis</p>
  <p>Iuga cognatos diversa pati,</p>
  <p>Dum pars Italas metuit virgas,</p>
  <p>Partes alias regnat uterque</p>
  <p>Fratrum proavis domita nostris</p>
  <p>(495) Ortus Idume.</p>
  <p>Tu spes lapsis unica rebus,</p>
  <p>Columen patriae, genus Abrami,</p>
  <p>Quem fatidico pius ore parens</p>
  <p>Sperare suum iussit Iudam,</p>
  <p>(500) Quem regis avi nablia cantant,</p>
  <p>Vindex populi tibi sacrati,</p>
  <p>Clausure tuos non frangenda</p>
  <p>Pace triumphos, tunc cum leges</p>
  <p>Feret unius Iudaea tuas</p>
  <p>(505) Inter famulas libera gentes,</p>
  <p>Quando nobis quando toties</p>
  <p>Promissus ades?</p>
  <p>Si nos vatum, quorum miseris</p>
  <p>Constat multa iam clade fides,</p>
  <p>(510) Nunquam in laetis carmina fallunt,</p>
  <p>Non tu longe. Per te sancti</p>
  <p>Limina templi, per iuratum</p>
  <p>Patribus nomen, quod lingua loqui</p>
  <p>Nostra veretur, consanguineos</p>
  <p>(515) Respice luctus, propera, propera</p>
  <p>Sancte precamur, votisque piis</p>
  <p>Tandem praesens disce vocari.</p>
</div>
<div type="level1" xml:id="actus-tertius.">
  <head>8. ACTUS TERTIUS.</head>
  <p>IUDAS. CAIAPHAS.</p>
  <p>Quicunque puras scelere servatis manus</p>
  <p>Me fugite longe, fugiat et qui non nisi</p>
  <p>(520) Credenda peccat. Iste vultus polluet</p>
  <p>Etiam nocente. Vos quibus fas et nefas</p>
  <p>Discreta, quos non tota migravit fides,</p>
  <p>Quibus est amicus, filiusn frater, piae</p>
  <p>Quos mentis ullo nomine affectus tenent,</p>
  <p>(525) Occludite aures. Nesciat commercia</p>
  <p>Tam dira mundus. Solus hoc norit nefas</p>
  <p>Qui vendidit, quique emit. Ubi nunc pontifex,</p>
  <p>Ubi dicta sacris turba, digna qui suis</p>
  <p>Mactentur aris? Impium cerno gregem</p>
  <p>(530) Quo peius aether me videt dempto nihil.</p>
  <p>Audite vocis praesules notae sonos:</p>
  <p>Gratis loquemur. Sive testem quaeritis,</p>
  <p>Habete verum, sive sontem quaeritis,</p>
  <p>En confitentem. Prodidi vobis ego</p>
  <p>(535) Animam immerentem, prodidi sanctum caput,</p>
  <p>Plusquam magistri. Scelere non possum manus,</p>
  <p>Praeda levabo: munus ad dominos redit.</p>
  <p>Habete lucro perfidi pretium doli.</p>
  <p>CAI. Meritone culpes temet ac peragas reum,</p>
  <p>(540) Te stabit intra cura. Nec nos crimina</p>
  <p>Aliena tangunt: nec tibi partas opes</p>
  <p>Recipimus. A se nam cruentos respuit</p>
  <p>Quaestus sacrato gaza Corbanae sinu.</p>
  <p>IUD. Hoc fas et aequum vestra si pietas docet,</p>
  <p>(545) Probare facinus, execrari praemium,</p>
  <p>Ibo, ibo ad aras et nefando munere</p>
  <p>Templum impiabo. Nil ibi frustra Deum</p>
  <p>Pro me precabor, vos sed ut culpa pares</p>
  <p>Par poena teneat. Debita haud ultra moror</p>
  <p>(550) Supplicia: dirae mortis ad nigros specus</p>
  <p>Dux ille vester praeeo, vos aequum est sequi.</p>
  <p>Coeli imperator, si nec ignavus vides</p>
  <p>Humana, nec te fulmine armatum truci</p>
  <p>Frustra timemus, terra quid meruit tua,</p>
  <p>(555) Quod tale monstrum portat, aut Sol, quod videt?</p>
  <p>Si vetera credi genera poenarum iubes,</p>
  <p>Accedat unum. Littus eripiant mihi</p>
  <p>Demissa coelo maria, me fluctus premant,</p>
  <p>Et fiat hominis poena quae mundi fuit.</p>
  <p>(560) Liquefacta taedas astra sulphureas vomant,</p>
  <p>Quantumque coelo est ignis, hoc una caput</p>
  <p>Feriat ruina. Quinque non tantum nefas</p>
  <p>Fecere populi. Pandat arcanos sinus</p>
  <p>Et inferorum claustra magnum iustius</p>
  <p>(565) Non ulta Mosem terra. Iam quicquid mali est</p>
  <p>Tuus in minora scelera consumsit furor.</p>
  <p>In vindicando filio lentus pater,</p>
  <p>Exitia machinare terrifica, horrida,</p>
  <p>Nondum reperta. Facis? An haec faciet manus</p>
  <p>(570) Quod tu recusas? Dira coeligenum exulum</p>
  <p>Feralis acies nata punire impios</p>
  <p>Et facere, quid me hostile circumsistitis,</p>
  <p>Quid territatis? Iamne apud manes mea</p>
  <p>Decreta poena est? Venio. Quam partem sui</p>
  <p>(575) Mihi saevus aperit carcer? Hanc, ubi sontium</p>
  <p>Pater ille, cuius non litanti dextera</p>
  <p>Frater recentis quarta pars mundi iacet?</p>
  <p>An illa poscit regio, nostrorum ducum</p>
  <p>Ubi turba maior, quos super mole eminet</p>
  <p>(580) Socer infidelis, qui suo ferro incubans</p>
  <p>Invidit hosti regiae caedis decus?</p>
  <p>Placet ante cunctos ille, qui rapto patri</p>
  <p>Solio superbus, perdidit moriens humum,</p>
  <p>Ultrice rutilas arbore implicitus comas.</p>
  <p>(585) En digna sese monstrat ad letum via.</p>
  <p>Sequor hunc: Iesum praeeo. Supplicio pari</p>
  <p>Anima anteverte sceleris eventum tui.</p>
  <p>PONTIUS PILATUS. TURBA IUDAEORUM.</p>
  <p>Horresco totus: nec quid aut sileam aut loquar</p>
  <p>Decernit aniumus: liberant leges reum,</p>
  <p>(590) Invidia damnat. Fateor, offensam timens</p>
  <p>Plebis patrumque crimen optavi datum,</p>
  <p>Nullum repertum est. Quicquid obiecit sua</p>
  <p>Satis ipsa prodens odia coniuratio</p>
  <p>Silentio revicit. En illa inclita</p>
  <p>(595) Pharisaea pietas: quia sub exesi fame</p>
  <p>Pallore vultus et supercilio gravi</p>
  <p>Vano calentes ambitu ac cupidos opum</p>
  <p>Animos retexit, fit nocens, spretor Dei,</p>
  <p>Sacrilegus. Hinc tot illa scelerum nomina</p>
  <p>(600) Regnique crimen. Scilicet maris accolae</p>
  <p>Inops inersque vulgus, et Galilaidum</p>
  <p>Grex feminarum, spiritus facient duci</p>
  <p>Tantos? Ad istas Roma trepidabit manus?</p>
  <p>At ipse regem se negat terris datum,</p>
  <p>(605) Regem fatetur; unde non ullas sibi</p>
  <p>Pugnasse dextras cum lacertos stringeret</p>
  <p>Popularis hostis, sed feris mortalium</p>
  <p>Odiis patentes traditas partes sibi</p>
  <p>Verum tuendi: studia quos eadem iuvant</p>
  <p>(610) Paucos magistrae vocis imperium sequi.</p>
  <p>Seu vera sunt haec, liceat impune eloqui,</p>
  <p>Seu temere iactat falsa, quis mendacium</p>
  <p>Capite expiavit? Seu furit, poena est furor.</p>
  <p>Sed et ipse quem nunc annui cultrix sacri</p>
  <p>(615) Structum parenti traxit ad templum dies,</p>
  <p>Qui iuncta fini regna Agenoreo tenet,</p>
  <p>Famae stupenda facta narrantis fidem</p>
  <p>Frustra requirens, imperii civem sui</p>
  <p>Habuit satis sprevisse, nec ludibrium</p>
  <p>(620) Damnavit ultra; dictus Herodi aemulus</p>
  <p>Fulgente ab ipso cultus ornatu rediit</p>
  <p>Sed innocentem bis repertum saevior</p>
  <p>Premit ira, metuens, credo, nequicquam scelus</p>
  <p>Quaerens in illo, ne suum amittat scelus.</p>
  <p>(625) Animo semel praecepta proh quantam movet</p>
  <p>Vindicta rabiem! Talis ereptam furit</p>
  <p>Recipere praedam notus in silvis leo.</p>
  <p>Pudet, at metus subegit aequum ut fraudibus</p>
  <p>Vellem tueri, iusque furarer dolis,</p>
  <p>(630) Ceu contumacis impetum pelagi timens</p>
  <p>Obliqua fluctus navis oppositos secat.</p>
  <p>Mos est vetusto, si qua Iudaeis fides,</p>
  <p>Veniens ab aevo liberum quo turgidas</p>
  <p>Aestate ripas fugit Iacobi genus,</p>
  <p>(635) Quoties renato vere Titanis soror</p>
  <p>Pleno refulsit orbe, populi gratiae</p>
  <p>Unum e nocenti plebe donari caput.</p>
  <p>Ego iam soluta non merenti vincula</p>
  <p>Spe destinabam, sed meae clementiae</p>
  <p>(640) Elusit artes vis sacerdotum effera.</p>
  <p>Quorum incitatu turba latronis petit</p>
  <p>Vitam Barabbae. Prima miscendo manus</p>
  <p>Semper tumultu, sanguine humano calens,</p>
  <p>Insontis odio factus insons, publicum</p>
  <p>(645) Meruit favorem. Nunc et ancipitem metu</p>
  <p>Non vana carae visa turbant coniugis,</p>
  <p>Quam nocte tota tenuit irrequies sopor.</p>
  <p>Meque illa iam per sacra, per superos rogat</p>
  <p>Ne iura violem, nilque peccantem hostium</p>
  <p>(650) Gratificer odiis. Ergone Hebraeos patres,</p>
  <p>Et studia temnam traditae gentis mihi,</p>
  <p>Et una vilis anima tot subito mea</p>
  <p>Benefacta perdet? Clausa nunc his moenibus</p>
  <p>Iudaea tota est. Advenas quos ultimo</p>
  <p>(655) Ab axe misit orbis haud capiunt domus.</p>
  <p>Quid si arma vulgus sumit, et coeptas semel</p>
  <p>Non ponit iras? Scilicet iudex pius</p>
  <p>Magnum merebor pace turbata decus</p>
  <p>Meliusne morti dabitur? At culpa vacat.</p>
  <p>(660) Quin ista magna est culpa, quod fieri potest</p>
  <p>Materia belli: ne periclo succubent</p>
  <p>Imperia, saepe valuit in crimen timor.</p>
  <p>Spes una restat: terga iussis milites</p>
  <p>Secuere flagris, si truci spectaculo</p>
  <p>(665) Se forte plebis satiet iratae furor.</p>
  <p>En qualis adstat! Sanguine et vibicibus</p>
  <p>Rubent lacerti, vulnere exhaustum latus,</p>
  <p>Humeros cruentos concolor vestis tegit</p>
  <p>Mendacis ostri proque serto regio</p>
  <p>(670) Utrunque tempus asperae sentes premunt</p>
  <p>Spectate miserum. TUR. Tolle et hoc purga solum</p>
  <p>Visu nefando. Fige devotum cruci.</p>
  <p>PON. Vestrumne regem? TUR. Nulla consortem sui</p>
  <p>Patitur potestas. Iuris humani arbitrum</p>
  <p>(675) Quem Roma monstrat colimus. Unum Caesarem</p>
  <p>Dominum fatemur. Caesari regnum eripit</p>
  <p>Regnare quisquis sperat. Atque adeo tuas</p>
  <p>Res intuere. Quam fidem praestas hero,</p>
  <p>Si te timendum praeside exemplum incipit,</p>
  <p>(680) Impune magni laesa maiestas ducis?</p>
  <p>PON. Crescit tumultus. Saeviunt procerum simul</p>
  <p>Plebisque voces. Murmur incertum fremit,</p>
  <p>Littorea qualis saxa ventorum fragor</p>
  <p>Primus pererrat, cum procellas parturit</p>
  <p>(685) Coeli latentis ira, diffidit polo</p>
  <p>Totoque trepidus nauta decedit mari.</p>
  <p>Notus mihi iste strepitus. Haec subitam mala</p>
  <p>Poscunt medelam. Vos piatrices aquas</p>
  <p>Huc ferte famuli. Testor hos puros ego</p>
  <p>(690) Undae liquores, et meas testor manus,</p>
  <p>Quas sordis expers imbre perfundit latex,</p>
  <p>Nil sponte facimus: quod carens culpa perit,</p>
  <p>Mea culpa non est. Iste vos teneat cruor.</p>
  <p>TUR. Securus esto. Quicquid huius pendere</p>
  <p>(695) Caedes meretur sentiat nostrum caput,</p>
  <p>Nostrique generis sera posteritas luat.</p>
  <p>PON. Ergo hic, ubi inter nobilis crustas soli</p>
  <p>Surgit tribunal, iuris augusti locus,</p>
  <p>Sedens profabor. Trahite damnatum cruci:</p>
  <p>(700) Servile rex Iudaeus exitium ferat.</p>
  <p><hi rend="bold">CHORUS IUDAEARUM MULIERUM.
  IESUS.</hi></p>
  <p>Te, te miserum plangimus omnes,</p>
  <p>Tibi cum fletu lamenta damus;</p>
  <p>Seu tu nigrae cura volucris</p>
  <p>Raptus in altum flammante rota</p>
  <p>(705) Sentis dominos rursus iniquos,</p>
  <p>Seu captivae quondam patriae</p>
  <p>Sero nimium credite vates</p>
  <p>Lachrimas fatis reddis iisdem,</p>
  <p>Seu qui nuper, post Iordanis</p>
  <p>(710) Puro lotas flumine gentes,</p>
  <p>Nihil incestos veritus regum</p>
  <p>Culpare toros, morte luisti</p>
  <p>Saltatricis vota puellae,</p>
  <p>Seu priscorum quicunque virum</p>
  <p>(715) Idem atque alius redditus orbi</p>
  <p>Merso vitiis consulis aevo,</p>
  <p>Sanctus certe; tua quod virtus</p>
  <p>Et facta probant. Non tu posthac</p>
  <p>Denso comitum stipante choro</p>
  <p>(720) Niveos mores et clara poli</p>
  <p>Regna loqueris; non te aspiciet</p>
  <p>Caecus sibi vix credulus ipsi</p>
  <p>Vultu ignotum cernente diem;</p>
  <p>Non clementes fugiet tactus</p>
  <p>(725) Omnibus herbis invicta lues,</p>
  <p>Non te vires praebente tuas</p>
  <p>Auctu tacito totidem panes</p>
  <p>Hominum totidem millia pascent.</p>
  <p>Vera exacti regula moris,</p>
  <p>(730) Prope plus vita quam voce docens,</p>
  <p>Modo sectatrix quem turba premens</p>
  <p>Angusta nimis littora questa est,</p>
  <p>Montesque sua plebe minores.</p>
  <p>Modo cui vestes, cui vincentes</p>
  <p>(735) Pondera ramos substravit ovans</p>
  <p>Festo cantu nostra iuventus,</p>
  <p>(Quid non possunt fortuna levis</p>
  <p>Rerumque vices?) deserte tuis,</p>
  <p>Prodite saevo duceris hosti,</p>
  <p>(740) Vindice nullo</p>
  <p>Non ita dudum spes afflictis,</p>
  <p>Unaque cunctis medicina malis</p>
  <p>Vinctae loro cessere manus.</p>
  <p>Per quem muti potuere loqui,</p>
  <p>(745) Nunc ecce taces. Repetit plagas</p>
  <p>Aperitque novo verbere sulcos</p>
  <p>Nobisque suas venditat iras</p>
  <p>Romana cohors. En membra fluunt:</p>
  <p>Nulli proprius dolor est parti,</p>
  <p>(750) Sed confusos abit in rivos</p>
  <p>Unum toto corpore vulnus.</p>
  <p>Fatine etiam tute minister</p>
  <p>Poenaeque tuae portitor ibis?</p>
  <p>Quis migrantes habitare domos</p>
  <p>(755) Consuetus Arabs, regnansve cava</p>
  <p>Rupe tyrannus tam dira iubet?</p>
  <p>Necet o utinam pressum ligni,</p>
  <p>Feralis onus, membra fatiscant,</p>
  <p>Rumpatque labor tenui haerentem</p>
  <p>(760) Limite vitam. Votum fuerat</p>
  <p>Sic posse mori. Quantis eheu</p>
  <p>Servare malis? Fers ipse crucem</p>
  <p>Quae te, quae te miserande feret.</p>
  <p>IES. Ne Iudaeae, ne me nimium</p>
  <p>(765) Plangite matre. Vestro generi</p>
  <p>Vobisque istas Solymae lachrimas</p>
  <p>Servate nurus, quibus exitium</p>
  <p>Triste minatur funeste dies.</p>
  <p>Venient annis tempora paucis,</p>
  <p>(770) Cum faecundos uteri mulier</p>
  <p>Questa tumores, dicet solas</p>
  <p>Esse beatas, quas maternos</p>
  <p>Nulla liquores pignora poscunt,</p>
  <p>Cupiet tota cum rupe tegi</p>
  <p>(775) Misera et magnos sidere montes.</p>
  <p><hi rend="bold">CH. Eheu, dirae victima morti</hi></p>
  <p>Non nos iterum visurus abis.</p>
  <p>Non te lethi porta remittet,</p>
  <p>Qualis nuper tibi clamatus</p>
  <p>(780) Sensit sensus esse reversos,</p>
  <p>Venasque tua voce solutas</p>
  <p>Iterum ferme riguisse metu,</p>
  <p>Simul oblitum venit in orbem</p>
  <p>Nigro surgens Lazarus antro,</p>
  <p>(785) Cum Sadoci domus errores</p>
  <p>Malesana suos certo vidit</p>
  <p>Teste refelli.</p>
  <p>Pauci raro munere coeli</p>
  <p>Potuere aliis reddere vitam,</p>
  <p>(790) Se nemo sibi.</p>
</div>
<div type="level1" xml:id="actus-quartus.">
  <head>11. ACTUS QUARTUS.</head>
  <p>NUNTIUS PRIOR. CHORUS IUDAEARUM MULIERUM. NUNTIUS ALTER.</p>
  <p>Tandem execranda barbara, infanda, impia</p>
  <p>Facinora fugi, nec satis fugi tamen.</p>
  <p>Quodcunque vidi sequitur, et totum scelus</p>
  <p>Oculis oberrat. CH. Testis an certus venis</p>
  <p>(795) Supplicia vatis dira Galilaei ferens?</p>
  <p>N.P. Si qua est sub oras gens relegata ultimas</p>
  <p>Quae coelum et astra mariaque et terras Dei</p>
  <p>Ignara cernit, pellit ubi caedes famem</p>
  <p>Et mensa similes ponit epulanti dapes,</p>
  <p>(800) Non ista faceret. CH. Neminem insontis viri</p>
  <p>Igitur misertum est, nemo ad haec gemuit mala?</p>
  <p>N.P. Sane misertum est, sed magis fera non fuit</p>
  <p>Saevitia quam dum parcit. Urgebat nimis</p>
  <p>Exangue corpus pondere attritum suo</p>
  <p>(805) Infamis arbor, morsque iam steterat prope,</p>
  <p>Sed lenis ille militum populus vetat</p>
  <p>Miserum perire. Socius aerumnae datur</p>
  <p>Libyes creatus urbe Theraea Simon.</p>
  <p>Non illum amata ruris angusti quies</p>
  <p>(810) Defendit: urbis vitia fugientem premunt</p>
  <p>Urbis furores. Tractus ergo non suo</p>
  <p>Succedit oneri, nequis ambigeret trahi</p>
  <p>Et immerentes. CH. Pande iam totam simul</p>
  <p>Faciem maloru. Fare quis paenae modus,</p>
  <p>(815) Quas vis dolorum rupit in voce. Cupit</p>
  <p>Animus quod horret scire. Ne parce auribus</p>
  <p>Timor ipse finxit quicquid audiri potest.</p>
  <p>N.P. Quae pars ab urbe frigidis Boreae patet</p>
  <p>Proiecta flabris, cognitum bellis iter</p>
  <p>(820) Et certa semper cladibus nostris via,</p>
  <p>Haec ipsa dirum Golgothae tollit iugum.</p>
  <p>Non flore collem pingit herbescens humus,</p>
  <p>Non laeta obumbrat arbor; albens ossibus</p>
  <p>Taboque sordens squallet humano solum.</p>
  <p>(825) Iacent nocentum non sepultae corporum</p>
  <p>Putres reliquiae. Quisquis aut ferro impius</p>
  <p>Iugulum parentis hausit, aut matri suos</p>
  <p>Foetus regessit, quisquis in fratris necem</p>
  <p>Legit venena, quisquis ignotum hospitem</p>
  <p>(830) In nemore solo pabulum posuit feris</p>
  <p>Hanc morte sedem meruit: agnoscunt suos</p>
  <p>Tot scelera manes. Haec ubi infausta in loca</p>
  <p>Vir Nazarenus languidum erexit gradum,</p>
  <p>Praebetur aegri pectoris solatium</p>
  <p>(835) Qui lachrimosis editus myrrhae comis</p>
  <p>Latex amarus dulce condivit merum.</p>
  <p>At vix Iesus ore dignatus suo</p>
  <p>Inane munus, respuit poenae moras</p>
  <p>Luctuque forti totus incumbit malis.</p>
  <p>(840) Iamque ecce ruptis pervios venis pedes</p>
  <p>Ferrum premebat, bracchia in partes duas</p>
  <p>Diducta, gemino vulnere adstrictae manus.</p>
  <p>Dum tanta patitur monstra, dum tellus abit</p>
  <p>Surgente trunco, deque sublimi rubens</p>
  <p>(845) Destillat imber, nulla tormentis viri</p>
  <p>Donata vox est, donec infixus solum</p>
  <p>Stipes momordit. Tum, velut coelo suo</p>
  <p>Sic propior, ora pariter atque oculos levat,</p>
  <p>Et positus inter tanta (quis credat?) mala</p>
  <p>(850) Miseratur alios, et magis flendos putat</p>
  <p>Quibus ista licuit facere, proque ipsis timet,</p>
  <p>Reusque veros falsus absolvit reos.</p>
  <p>Ignosce, clamans, magna delinquunt, pater,</p>
  <p>Sed inscientes. Militum interea ferox</p>
  <p>(855) Et sueta praedae turba, non visu trucis</p>
  <p>Poenae moveri: nescius flecti rigor</p>
  <p>Expulerat hominem. Spolia nunc etiam petunt.</p>
  <p>Nec operiri fata morituri vacat,</p>
  <p>Viventis et cernentis exuvias iuvat</p>
  <p>(860) Secare: magna pars voluptatis ferae</p>
  <p>Spectator ipse est. Ludit in parvo furor,</p>
  <p>Virique cultus pauperes in quattuor</p>
  <p>Ivere dominos, una textu simplici</p>
  <p>Quae se tenebat dividi vestis negans,</p>
  <p>(865) Adiudicanda sorte, casus arbitri</p>
  <p>Munus pependit. Non minus poena fuit</p>
  <p>Et hoc, tueri compares poenae duos,</p>
  <p>Quos saepe sera nocte praedonum duces</p>
  <p>Timuit viator devio abstrusos specu.</p>
  <p>(870) Hos inter ipse positus ambiguum facit,</p>
  <p>lllisne maior debeat populus necem,</p>
  <p>An sibi salutem. Signat illos caedium</p>
  <p>Numerosus index. Tale de medio nihil</p>
  <p>Cum turba legeret, quaerit et scire expetit,</p>
  <p>(875) Quod culpa nomen, poena quem titulum ferat.</p>
  <p>Stabat super pendentis obliquum caput</p>
  <p>Triplices tabella vocis ostentans notas,</p>
  <p>Inscripta quales charta quae Solymos docet</p>
  <p>Caeleste sacrum crescit in dextrum latus,</p>
  <p>(880) Quibusque sollers Graecia in famam suas</p>
  <p>Dimisit artes, et quibus leges datas</p>
  <p>Mundus Latinae praeda virtutis tremit.</p>
  <p>His sensus idem: nomen et patriam ferunt,</p>
  <p>Ipsumque regem gentis Hebraeae vocant.</p>
  <p>(885) Postquam dolentis ore se pavit diu</p>
  <p>Huc torsit oculos saeva gens antistitum,</p>
  <p>Et reperit aliquid tanta patienti mala</p>
  <p>Quod invideret. Tollat adscriptum decus</p>
  <p>Praeses rogatur, ne vel ipsa vindicet</p>
  <p>(890) In morte regnum, seque privatum neget</p>
  <p>Occidere verbo factus imperii potens.</p>
  <p>At ille durus perstat, atque hominis modo</p>
  <p>Donare vitam facilis hoc tandem negat.</p>
  <p><hi rend="bold">CH. Dum misera longos vita cruciatus
  trahit</hi></p>
  <p>(895) Quo populus adstat ore, quis circum sonus?</p>
  <p>N.P. Non una facies: dissonae voces strepunt.</p>
  <p>Pars maesta vultu ac corde defixo stupet,</p>
  <p>Pars morte lenta fruitur, et quantum potest</p>
  <p>Extendit iras. Motuum discordia</p>
  <p>(900) Alit ipsa motus: nanque miranda vice</p>
  <p>Tristes acerbos lachrimae risus movent,</p>
  <p>Risusque lachrimas. Fine Galilaeo procul</p>
  <p>Comites secutae limen ad templi sacrum,</p>
  <p>Modo quas ministras vita, nunc testes habet</p>
  <p>(905) Mors saeva amici, quo licet solo, fidem</p>
  <p>Praestant dolendo. Lacerat haec vestis sinus,</p>
  <p>At haec capillos, alia nudis ubera</p>
  <p>Plangit lacertis, illius longe cavis</p>
  <p>Resultat antris gemitus, hanc fletus rigant.</p>
  <p>(910) Stat ante cunctas moris exemplum pii</p>
  <p>Pudica mater, lachrimas cuius tenet</p>
  <p>Cernique prohibet dolor ineluctabilis.</p>
  <p>Quo vertat oculos nescit: an figat solo?</p>
  <p>Qua misera mente sanguinem aspiciat suum</p>
  <p>(915) Terra fluentem? Levet in altum lumina?</p>
  <p>Dira videbit peste convelli ac trahi</p>
  <p>Quos peperit artus. Cernere alterutrum timens</p>
  <p>Utrunque cernit, seque permittit malis.</p>
  <p>Propius parabat ire et amplecti arborem,</p>
  <p>(920) Sed haeret aegrum corpus, et medios gradus</p>
  <p>Pedes relinquunt. Ipsa vox frustra exitum</p>
  <p>Quaerit, potestque prope videri tristior</p>
  <p>Pendente nat. Claudit huic sanctum latus</p>
  <p>Bis sex sodales inter adamatus pio</p>
  <p>(925) Iuvenis magistro. Triste ut aspexit iugum,</p>
  <p>Animasque dulces non minus vita sibi</p>
  <p>Dum vita mansit, sentit ille aliam crucem,</p>
  <p>Graviusque torquet ille spectatus dolor.</p>
  <p>Sed utroque tandem fortior longi moras</p>
  <p>(930) Rumpit silentii. Sume depositum meum</p>
  <p>uterque. Natum mater hunc pro me tibi</p>
  <p>Posthac adopta, tuque Zebedaei puer</p>
  <p>Quae fuit amici nunc tuam matrem puta.</p>
  <p>Haec fatus iterum flexit in poenam caput.</p>
  <p>(935) At parte in alia verticem miles quatit,</p>
  <p>Nostraeque gentis vulgus et gentis patres.</p>
  <p>Tune ille, clamant, qui sacram rueres manu,</p>
  <p>Idemque terna luce relocares domum?</p>
  <p>Ostende vires. Ipse si tanti facit</p>
  <p>(940) Suamque sobolem magnus agnoscit pater,</p>
  <p>Nunc opifer adsit, spesque confirmet tuas.</p>
  <p>Per te data aliis ecquid auctorem suum</p>
  <p>Salus refugit? Rumpe ferrum eo vincula,</p>
  <p>Descende trunco. Petitur haec regni fides,</p>
  <p>(945) Iam te sequemur. Nec satis scindi probris</p>
  <p>Astante turba fuerat. Est qui stipite</p>
  <p>Suspensus, animum nunc quoque homicidam probat,</p>
  <p>Nec fieri in ipsa desinit poena nocens,</p>
  <p>Ac sic profatur: Ille si credi cupis</p>
  <p>(950) Quem Deus Hebraeae gentis elegit ducem</p>
  <p>Nos teque serva. Non tulit vocem impiam</p>
  <p>Culpae necisque socius, et tandem ferum</p>
  <p>Ponens latronem. Nondum, ait, disces Deum</p>
  <p>Et fas vereri, iusta quem legis sacrae</p>
  <p>(955) Vindicta deprehendit? Et peccas adhuc</p>
  <p>Iterum luenda? Nostra debent crimina</p>
  <p>Quodcunque patimur. Iste quid fecit mali?</p>
  <p>Versusque ad ipsum: Parce, te, misero, precor</p>
  <p>Mihi rex mihique dominus, et laetum tua</p>
  <p>(960) Cum te tenebit aula, sis nostri memor.</p>
  <p>Ille annuit benignus, eque ipsa cruce</p>
  <p>Largitur astra: Mecum, ait, mecum sacros</p>
  <p>Tenebis hortos, veris aeterni loca,</p>
  <p>Beatus hospes, antequam lucis parens</p>
  <p>(965) Aurora referat crastinum terris iubar.</p>
  <p><hi rend="bold">CH. Quid hoc? Repente subsilit motu
  solum,</hi></p>
  <p>Et stare tellus nescit. Auratos tegens</p>
  <p>Sol ipse vultus limite ignoto fugit,</p>
  <p>Et saeculorum lege contemta diem</p>
  <p>(970) Abrumpit aether, noxque luci debitas</p>
  <p>Invadit horas. Dira quas portant minas</p>
  <p>Prodigia? Quanto est omnibus maius malum</p>
  <p>Quod nec sui meminisse naturam sinit?</p>
  <p>Sed feriit aures cursus haud longe pedum.</p>
  <p>(975) Tu quisquis ille es, quem satis nosci vetat</p>
  <p>Caligo mundi, tam graves imple metus,</p>
  <p>Aut solve. N.A. Periit. Habuit eventum furor</p>
  <p>Damnatus astris, quemque, si possit, velit</p>
  <p>Et terra fugere. CH. Nil queror. Lucem tibi</p>
  <p>(980) Coelum remitto. Tu tamen, quando loqui</p>
  <p>Nobis relictum est, mortis effare ordinem.</p>
  <p>N.A. Ut crescere umbras iussit, et medio aetheris</p>
  <p>Cursu peracto longius Titan suos</p>
  <p>Respexit ortus, igneae sensim comae</p>
  <p>(985) Perire, nulla nube praeductum caput</p>
  <p>In se recessit. Quarta restabat polo</p>
  <p>Iam pars diei, si tamen fuit hoc dies,</p>
  <p>Audita vox pendentis, haud qualem halitus</p>
  <p>Inter necem vitamque deprensus daret,</p>
  <p>(990) Sed fortis et sonora: Quid Deus o tuum</p>
  <p>Me derelinquis? Turba crudeli ioco</p>
  <p>Hoc ultimum fruitura, Thesbitae peti</p>
  <p>Auxilia vatis ore mentitur fero,</p>
  <p>Iamque adfuturum quantus aut ignem aut aquas</p>
  <p>(995) Coelo poposcit. Ille sed contra nihil.</p>
  <p>Tantum cruore exhaustus et fractus malis</p>
  <p>Sitim fatetur. Vase defusus latex</p>
  <p>Amarus avidos spongiae laxat sinus.</p>
  <p>Premit fluentem purus hyssopi viror,</p>
  <p>(1000) Quem levat in altum dextera adstantis viri</p>
  <p>Protenta arundo. Tincta ferali mero</p>
  <p>Ille ora rursus aperit et clarum intonat:</p>
  <p>Habuere finem cuncta. Nunc animam hanc tibi,</p>
  <p>Tibi hanc ego animam magne commendo, pater.</p>
  <p>(1005) Haec dum profatur spiritus verbis comes</p>
  <p>Prorumpit una, nilque sensuros cruci</p>
  <p>Artus relinquit. Ille iam liber tenet</p>
  <p>Quamcunque sedem fortiter miseris Deus</p>
  <p>Adscripsit. At nos perdito orbis sidere</p>
  <p>(1010) Infamia agitant monstra: nos peragunt reos</p>
  <p>Superi inferique. Namque et umbrarum vaga</p>
  <p>Cursat per urbem turba, quam sedis suae</p>
  <p>Incerta tellus intimo eiecit sinu.</p>
  <p>Laxata hiatu saxa deformi patent,</p>
  <p>(1015) Latumque functis fecit ad vivos iter</p>
  <p>Compage rupta tumulus. Unum manibus</p>
  <p>Coelum sepulchrum est. Redit antiquum chaos,</p>
  <p>Non legis aequae gnara, non patiens vicis,</p>
  <p>Sed qualis ante conditam lucem fuit,</p>
  <p>(1020) Nox atra populos intulit terris suos.</p>
  <p>CH. Sed inter haec portenta quae circum crucem</p>
  <p>Mens plebis? Ecquis vultus astantum fuit?</p>
  <p>N.A. Lamenta fletu mixta femineo sonant</p>
  <p>Tum siquis ipsi notus et vitae comes</p>
  <p>(1025) In morte adhaesit, ingemit tenebris u [?]</p>
  <p>Piasque coelo tendit erepto manus,</p>
  <p>Queriturque tantum facere dum licuit nefas,</p>
  <p>Mansisse solem. Magna nec vitae satis</p>
  <p>Sibi certa turba est. Parsque se, pars mortuum,</p>
  <p>(1030) Pars luget orbem. Cecidit Ausoniae furor</p>
  <p>Saevus catervae: pacis ignarae manus</p>
  <p>Torpent, et arma gelidus excussit pavor.</p>
  <p>Dux ipse centum solitus imperio viros</p>
  <p>Fraenare, iniqua iurat extinctum nece</p>
  <p>(1035) Heroa, cuius ipsa se tellus neget</p>
  <p>Perferre poenas horrido motu gemens,</p>
  <p>Quem luce cassum lucis aeternae fuga</p>
  <p>Caelumque moerens asserant coeli genus.</p>
  <p>CH. Quis iste turbae cursus ad limen sacrum?</p>
  <p>(1040) Nam causa in illis quaelibet credi potest</p>
  <p>Nisi sola pietas. Hisne tam impuris Deo</p>
  <p>Litare sperant manibus? N.A. Horrendum, nova</p>
  <p>Prodigia et istuc vulgus attonitum trahunt.</p>
  <p>Nanque ille pendens trabibus auratis tapes</p>
  <p>(1045) Multiplicis ostri, scissus in partes duas</p>
  <p>Totus recessit. Prodita est sacri fides,</p>
  <p>Vacuumque Hebraeae gentis arcanum patet.</p>
  <p>Fatalis illa gentium quondam tremor</p>
  <p>Sacrata Mosi cista, cui denas datum</p>
  <p>(1050) Servare leges, gemina quam volitans super</p>
  <p>Umbrabat ales, quemque fecundo cibum</p>
  <p>In castra rore fudit exemplo novo</p>
  <p>Docens quietem septima nubes die,</p>
  <p>Et virga cuius flore compresso ambitu</p>
  <p>(1055) Sibi victor Aron cidaris asseruit decus,</p>
  <p>Templi illa veteris decora quae fuerant prius</p>
  <p>Periere dudum. Magno in adyto cernitur</p>
  <p>Nil praeter adytum. Quicquid ignotum magis</p>
  <p>Timuere saecla, panditur, flammis micans</p>
  <p>(1060) Facibusque templum parte seposita sui</p>
  <p>Admisit oculos, sive relligio feros</p>
  <p>Pertaesa mores fugit et cerni dedit</p>
  <p>Penetrale nudum, sive contemto loci</p>
  <p>Horrore sola mente vult numen coli.</p>
  <p><hi rend="bold">(1065) CH. Positone poenis fine
  quem mors attulit</hi></p>
  <p>Natura tandem valuit, et tellus parens</p>
  <p>Exanima placido corpora exspectat sinu?</p>
  <p>An nuda pendent membra et aspectu impio</p>
  <p>Sacrae profanant vesperam noctis ducem?</p>
  <p>(1070) N.A. Animos feroces sera relligio subit,</p>
  <p>Ne non paratos praevia insignis sacri</p>
  <p>Deprendat hora. Pontium accedunt ducem,</p>
  <p>Laceros cruentis deripi crucibus rogant</p>
  <p>Artus, priusquam victima Aegypti memor</p>
  <p>(1075) Festaeque puras poscerent epulae manus.</p>
  <p>Reis duobus, media queis vitae ac necis</p>
  <p>Haerebat anima, crura saevis ictibus</p>
  <p>Illisa, dirus ossium mugit fragor,</p>
  <p>Simulque tenues spiritus rumpit vias.</p>
  <p>(1080) Nec magis Iesu fata iam functo sua</p>
  <p>Cohors pepercit Latia, sed vita vacans</p>
  <p>Tremente miles lancea incursat latus.</p>
  <p>Patuere ferro viscera et apertis aquas</p>
  <p>Venis micantes mixtus effudit cruor.</p>
  <p>(1085) Sublata postquam corpora et vacuae cruces</p>
  <p>Stetere, vultu turba non uno fugit,</p>
  <p>Pars moesta, pars attonita. Quo ruitis viri?</p>
  <p>Mactandum ad agnum? Vilis haec nimium hostia est:</p>
  <p>Mactastis hominem. CH. Fallit ambiguus dies,</p>
  <p>(1090) An triste vulgus tueor, et muliebribus</p>
  <p>Laniata palmis pectora et flentes genas?</p>
  <p>At inde tardo miles Ausonius gradu</p>
  <p>Trepidans ad altos praesidis tendit lares.</p>
  <p><hi rend="bold">CHORUS ROMANORUM MILITUM.</hi></p>
  <p>O qui perpetua vectus in orbita</p>
  <p>(1095) Curru flammifero tempora dividis,</p>
  <p>Ad cuius radios nocti vagus chorus</p>
  <p>Vultu diffugiunt sidera pallido,</p>
  <p>Qua nunc parte poli luminis arbiter</p>
  <p>Interceptus abes? Quae tenebris via?</p>
  <p>(1100) Quis surgit medio vesper ab aethere?</p>
  <p>Nondum te Tyriis navita Gadibus</p>
  <p>Stridentem Hesperiis fluctibus audiit,</p>
  <p>Non coelo rutilas surripuit comas</p>
  <p>Nubes imbriferis faeta madoribus,</p>
  <p>(1105) Non interpositis Luna iugalibus</p>
  <p>Fraternis hodie visibus obstitit,</p>
  <p>Quae furtiva procul lumina colligens</p>
  <p>Pleno circuiit cornua circulo.</p>
  <p>An captum magico carmine Thessalae</p>
  <p>(1110) Te vinxere nurus? Quis Phaethon novus</p>
  <p>Ignaris manibus frena regens equos</p>
  <p>Egit signifero tramite devios?</p>
  <p>Quod factum scelus est? Quo meruit diem</p>
  <p>Nondum nocte data perdere saeculum?</p>
  <p>(1115) Ut cum visceribus viscera condidit,</p>
  <p>Implevitque suis pignoribus patrem</p>
  <p>Ieiuni soboles effera Tantali,</p>
  <p>Aut cum sacrificae filius Iliae</p>
  <p>Terrarum domini conditor imperii</p>
  <p>(1120) Cum vita pariter funera perdidit</p>
  <p>Divisus lacero corpore centies.</p>
  <p>An praescripta polo tempora finiit</p>
  <p>Natalis superum qui fuerat dies,</p>
  <p>Et quo stare prius desierant loco,</p>
  <p>(1125) Hinc nunc astra negant currere longius?</p>
  <p>Quae natura tui poena placet tibi?</p>
  <p>Quo moles rapitur tanta? Quis exitus?</p>
  <p>Seu terras iterum fluctibus obruis,</p>
  <p>Seu flammis dabitur vasta licentia,</p>
  <p>(1130) Ibit quo pelagus quod feret omnia?</p>
  <p>Supremos cineres quis cinis hauriet?</p>
  <p>Quodcunque est solitum quod novat ordinem</p>
  <p>Non est hoc hominis, non populi malum:</p>
  <p>Aut mundus patitur triste periculum,</p>
  <p>(1135) Aut mundi dominus. Rursus an impia</p>
  <p>Titanum rabies fulmina provocat?</p>
  <p>An Pythone malum saevius exstitit,</p>
  <p>Lernaeaque draco peste feracior</p>
  <p>Coelo vipereas opposuit minas?</p>
  <p>(1140) Ecquis nunc patrio fletur in aethere</p>
  <p>Pressus morte Deus progenies Dei,</p>
  <p>Donatore meri largior Evio,</p>
  <p>Prosternente feras fortior Hercule,</p>
  <p>Intonso medicus maior Apolline?</p>
  <p>(1145) Nobis praecipue nox gravis incubat.</p>
  <p>Gratus quippe Deo sanguis et innocens</p>
  <p>His fluxisse locis creditur. Hoc fuit</p>
  <p>Quod tellus tremuit, quod puduit diem.</p>
  <p>At tu summe parens aetheris artifex,</p>
  <p>(1150) Iratus vitiis, nec rigidus tamen</p>
  <p>Confessos venia pellere supplices,</p>
  <p>Humani generis crimine perditum</p>
  <p>Mundo redde diem. Par semel omnibus</p>
  <p>Unum flagitiis quaere piaculum,</p>
  <p>(1155) Quod non Threiciae relligio Sami,</p>
  <p>Intellecta feris non cecinit lyra,</p>
  <p>Non glebae soboles fatidicus puer</p>
  <p>Tyrrhenos monuit doctor aruspices.</p>
  <p>Idem nostra cruor crimina diluat,</p>
  <p>(1160) Quem nullo meritum crimine fudimus.</p>
  <p>Hoc placatus ades sanguine mitior,</p>
  <p>Et pro tot populis sontibus unicum</p>
  <p>Insons sume caput. Non potuit dari</p>
  <p>Aris ulla tuis dignior hostia.</p>
</div>
<div type="level1" xml:id="actus-quintus.">
  <head>16. ACTUS QUINTUS.</head>
  <p>IOSEPHUS ARIMATHENSIS. NICODEMUS.</p>
  <p>(1165) Spectate cives, Pontii munus fero:</p>
  <p>Ut condat hominem terra et humanae manus</p>
  <p>Prece obtinendum est. Nescit Ausonia indoles</p>
  <p>Vel sponte recte facere vel gratis male.</p>
  <p>Omne est in usu facinus: bis mortem imputant,</p>
  <p>(1170) Illis sepulchrum. NIC. Parce vanis vocibus,</p>
  <p>Iosephe, vel, si iusta tam dulce est queri,</p>
  <p>Dimitte Romam, quaere propiores reos.</p>
  <p>Quem plangis hunc non Romuli occidit genus,</p>
  <p>Sed Abrahami. Vera quis sensa explicet</p>
  <p>(1175) Oraculorum et legis e coelo datae,</p>
  <p>Quem mente tota maior inspiret Deus,</p>
  <p>Quis dux perennes certior monstret domos,</p>
  <p>Pilatus ista curat? An Latio innocens</p>
  <p>Sub teste cecidit? Criminis falsi artifex</p>
  <p>(1180) Italum senatus, an sacerdotum fuit?</p>
  <p>Iudicio in isto Caesarine an Caiaphae</p>
  <p>Obtemperatum est? Transferas culpam licet,</p>
  <p>Iudaea certe corda et ora, oculi quoque</p>
  <p>Homicidium fecere: quod superest nefas,</p>
  <p>(1185) Hoc est Quiritum. Quam bene Hebraeis Deus</p>
  <p>Manibus pepercit! Hoc quoque Italo militi</p>
  <p>Invidit aliquis et scelus mallet suum.</p>
  <p>Servire adhuc nos querimur? En caedem impiam</p>
  <p>Impune licuit facere. Quid facere, inquio?</p>
  <p>(1190) Licuit iubere. IOS. Nicodeme unis ego</p>
  <p>Devoveo diris Iliae et Sarae genus.</p>
  <p>Pereant utrique. Tam diu quid fulmina</p>
  <p>Cessant et imber piceus et mare pestilens?</p>
  <p>Quid Sodoma tandem meruit? Haud ultra tui</p>
  <p>(1195) Me patria miseret. Saevior Babylonio</p>
  <p>Victore victor veniat et castris premat</p>
  <p>Urbem cruentam. Bella si non sunt satis,</p>
  <p>Foecunda morbos seminet morbis lues,</p>
  <p>Interque damna crescat. Accedat fames;</p>
  <p>(1200) Nullos recuset impotens rabies cibos.</p>
  <p>Cunis in ipsis vagiens ferrum tremat</p>
  <p>Infans paternum, redeat in matrem puer.</p>
  <p>Dum verberantur moenia incussu gravi</p>
  <p>Quaeratur hostis intus, et discors sibi</p>
  <p>(1205) In se arma vertat populus, in templum faces:</p>
  <p>Cognata dirimat agmina obsessor ferus,</p>
  <p>Flammisque et ense Solyma vastet moenia,</p>
  <p>Trahatque domina compede Isacias nurus,</p>
  <p>Nec vincla solvant septies anni decem.</p>
  <p>(1210) Populos per omnes miser et immiserabilis</p>
  <p>Captivus erret populus, hunc iuris sui</p>
  <p>Nulla ora, reducem nulla conspiciat dies.</p>
  <p>Haec firma maneant vot. Nil moror hoc solum,</p>
  <p>Quod ne premam ultra nulla tam gravis est fuga</p>
  <p>(1215) Quam non capessam, vel si Hyperboreo procul</p>
  <p>Subiecta plaustro littora extorrem vocent,</p>
  <p>Quae refuga fluctu Tethys ambiguo ferit.</p>
  <p>Erit ille patria qui patet vero locus.</p>
  <p>NIC. Hic inter alios foedus humanum genus</p>
  <p>(1220) Insedit error. Facta quis culpat sua?</p>
  <p>Aliena quis non? Magna pars non crimina</p>
  <p>Damnat, sed homines, dispari sententia,</p>
  <p>Aliis severi iudices, faciles sibi.</p>
  <p>Nos, quia profana voce non addiximus</p>
  <p>(1225) Morti immerentem, iura nec contra et fidem</p>
  <p>Scripsit cruentum nostra decretum manus,</p>
  <p>Nobis placemus, magna ceu virtus foret</p>
  <p>Non esse magni conscium sceleris sibi.</p>
  <p>At si fatemur vera, quis forti virum</p>
  <p>(1230) Defendit ore, quisve corrupta arguit</p>
  <p>Livore saevo iudicum suffragia?</p>
  <p>Quis commodavit legibus vocem suam?</p>
  <p>Sic victa pietas fasque, dum sanctum caput</p>
  <p>Illi loquendo, nos tacendo prodimus.</p>
  <p>(1235) Cum nil timentes feminae illius palam</p>
  <p>In nomen irent, nos magistrum agnoscere</p>
  <p>Segnes pavori noctis umbram obtendimus.</p>
  <p>Iosephe, tandem nostra sese aperit fides,</p>
  <p>Sed in peremtum. IOS. Vera tu, fateor, mones.</p>
  <p>(1240) Sed ille rapiens redditum vesper diem</p>
  <p>Cura peragere iusta nos vigili iubet.</p>
  <p>Non longe ab ipso Golgothae infamis iugo</p>
  <p>Subter virentes arborum tegitur comas</p>
  <p>Purum recensque rupis excisae cavum,</p>
  <p>(1245) Nondum occupata manibus sacris domus.</p>
  <p>Tumulum senectae nuper electum meae</p>
  <p>Nunc melior hospes habitet. Insignis viri</p>
  <p>Notet sepulchrum magnus hiscenti lapis</p>
  <p>Oppositus antro. Quis scit an mox sanctior</p>
  <p>(1250) Adveniat aetas, turba cum hanc sedem frequens</p>
  <p>Et flexa regum capita pro templo colant,</p>
  <p>Dignamque credant et mari et ferro peti?</p>
  <p>NIC. Aqua pura fontis, vosque odoriferae plagae</p>
  <p>Cari liquores, saeva quos tumuli fugit</p>
  <p>(1255) Tabes edacis, tingite hos vultus pios,</p>
  <p>Intrate penitus ora. Non Deus hoc sinat,</p>
  <p>Non fata, morti liceat ut quicquam amplius</p>
  <p>Istos in artus. Si qua relligio inferis,</p>
  <p>Non foeda tabes ossibus nudis fluet,</p>
  <p>(1260) Nec corpus illud ulla dissolvet dies.</p>
  <p>IOHANNES. MARIA MATER IESU.</p>
  <p>Veneranda virgo, certa progenies ducis</p>
  <p>Sub iura cuius ivit Euphratis vadum,</p>
  <p>Quicquid rubentes inter et fluctus iacet,</p>
  <p>Utcunque casus asperi mentem premunt,</p>
  <p>(1265) Evince luctus, sume avitos spiritus</p>
  <p>Regum ille sanguis. Fata te in tuto locant.</p>
  <p>Fortuna vires ipsa consumsit suas</p>
  <p>Toties nocendo. Post patrum raptas opes</p>
  <p>Translataque olim sceptra in externas manus,</p>
  <p>(1270) Quod te vetaret esse securam fuit</p>
  <p>Res una, natus. Ille te absolvit metu:</p>
  <p>Timere iam nil orba paupertas potest.</p>
  <p>MA. Lugere vobis forte Iohannes novum est,</p>
  <p>Ego nata in hoc sum; ter decem annis amplius</p>
  <p>(1275) Non aliud egi. Nulla me species mali</p>
  <p>Fefellit. Ex quo casta coelesti satu</p>
  <p>Detumuit alvus, dira mihi, dira omina</p>
  <p>Cecinere vates. Vidit haec Simeon senex,</p>
  <p>Imaque in anima vulnus aspexit meum.</p>
  <p>(1280) Cum lancinatos inter infantum greges</p>
  <p>Peteretur unus regio ferro puer,</p>
  <p>Nondum ille tantis fecerat miraculis</p>
  <p>Sese invidendum, perfidos nondum dolos</p>
  <p>Et ficta quicquid turba Pharisaei tegunt</p>
  <p>(1285) Ipse arguendo traxerat caput in suum.</p>
  <p>Spretor sacrorum, civica armorum tuba</p>
  <p>Nondum audiebat. Una adhuc erat illius</p>
  <p>Culpa: esse natum. Non tamen me terruit</p>
  <p>Ferus ille dominus et suis etiam nocens,</p>
  <p>(1290) Non similis haeres, cuius instruxit dapes</p>
  <p>Cervix recisa vatis, et amori impio</p>
  <p>Donatus oculos pavit incestos cruor,</p>
  <p>Non plebs recusans liberas voces pati</p>
  <p>Et mille manibus saxa iaculatus furor.</p>
  <p>(1295) Instare nullum credidi nobis malum,</p>
  <p>Quod maius esse poterat. Exemplo carens,</p>
  <p>Quod nulla genitrix timuit, hoc solum fuit</p>
  <p>Ego quod timerem. Misera, num voces meo</p>
  <p>Quaeram dolori, potius an luctus premam?</p>
  <p>(1300) O magne (nanque hoc credo nunc etiam) Deus,</p>
  <p>Cur ad minora regna venienti mea</p>
  <p>Tibi placuit alvus? Cur ego ad poenam tibi</p>
  <p>Electa mater? Nulla certe femina</p>
  <p>Quae peperit hominem, quae virum fecit patrem,</p>
  <p>(1305) Tam saeva passa est. Nulla progeniem parens</p>
  <p>Melius adepta est, nulla peius perdidit.</p>
  <p>IOH. Quis maior aures planctus assuetas ferit?</p>
  <p>Quod corpus istud Tyria quod velo tegit</p>
  <p>Candente sindon? Ille quis venas senex</p>
  <p>(1310) Adhuc fluentes imbre odorato rigat?</p>
  <p>Quis adstat alter? Impetu quanto ruit</p>
  <p>Muliebre vulgus? Fallor et moestos genis</p>
  <p>Subito micantes lachrimae vultus gravant,</p>
  <p>An vera video? Mater, illi artus tui,</p>
  <p>(1315) Tuus ille sanguis. I, rape extrema oscula,</p>
  <p>Imple parentem. Filii hoc restat tibi.</p>
  <p>MAR. Anima heu longis defessa malis</p>
  <p>In maiores suffice luctus,</p>
  <p>Dum crudeles apud exequias</p>
  <p>(1320) Suprema dolor munera solvit.</p>
  <p>Liceat niveum tollere peplum,</p>
  <p>Carosque semel cernere vultus.</p>
  <p>Tune ille miser? Talemne tuus</p>
  <p>Mihi te populus, nate, remittit?</p>
  <p>(1325) Talem Solyme spectare iubet,</p>
  <p>Solyme, cordi dilecta tuo?</p>
  <p>Video fossum mucrone latus</p>
  <p>Et traiectas vulnere palmas</p>
  <p>Et qui ferro patuere pedes.</p>
  <p>(1330) Melius, melius, Phoebe, latebas:</p>
  <p>Quid ad haec nobis monstranda redis?</p>
  <p>Gens aetherei conscia motus,</p>
  <p>Vosque imprimie quorum pietas</p>
  <p>Partus olim venerata meos,</p>
  <p>(1335) Coeli inversas cernite leges,</p>
  <p>Illum mecum lugete magi,</p>
  <p>Quem signavit nova lux genitum,</p>
  <p>Tenebrae occisum docuere novae.</p>
  <p>Spes afflictae sola parentis,</p>
  <p>(1340) Quo non piguit vivere vivo,</p>
  <p>Nobis rediit modo rapta dies,</p>
  <p>Te demersum nox alta premit.</p>
  <p>Utinam planctus, utinam notas</p>
  <p>Matris lachrimas, nate, videres.</p>
  <p>(1345) Ego sum thalamis intacta parens,</p>
  <p>Quae te verbo foecunda tuli,</p>
  <p>Onus ignotum cum virginei</p>
  <p>Stupuere sinus, mirique novem</p>
  <p>Crevere tuo pondere menses.</p>
  <p>(1350) Ego sum cuius iam maturo</p>
  <p>Ventre labores lare sub tenui</p>
  <p>Regis proavi patria vidit.</p>
  <p>Hoc tibi fluxit de fonte liquor.</p>
  <p>Hoc sedisti sarcina collo</p>
  <p>(1355) Pelusiacis advena regnis,</p>
  <p>Pharos exiliis cum fida tuis</p>
  <p>Veteris culpae probra redemit.</p>
  <p>Iudae soboles Memphide peior,</p>
  <p>Si iam finem cepit rabies</p>
  <p>(1360) Et te nostri miserere potest,</p>
  <p>Longas mortis mihi deme moras,</p>
  <p>Aut si natus nondum satis est,</p>
  <p>Adiice matrem.</p>
  <p>O nate, nate, quicquid hic oculi vident,</p>
  <p>(1365) Hoc quod pependit, quod mori potuit meum est,</p>
  <p>Meumque totum. Nullis in partem venit</p>
  <p>Genitor, nec alter vindicat quicquam tui.</p>
  <p>Ergo omnis uni pectori incumbit dolor,</p>
  <p>Quod te aluit et te gessit. Ingratus bona</p>
  <p>(1370) Nescivit orbis, damna nec sentit sua.</p>
  <p>Inops et indefensus obiisti necem,</p>
  <p>Et nunc iaces inultus. Ex illis quoque</p>
  <p>Te dante gressus qui receperunt suos</p>
  <p>Nemo accucurrit. Ipsa nec turba aureae</p>
  <p>(1375) Ignara lucis ante contactus tuos</p>
  <p>Ad te videndum venit. Atque aliquis cui</p>
  <p>Per te redivit vita te patitur mori.</p>
  <p>IOH. Vera ista quereris, vera. Nos toto cohors</p>
  <p>Electa mundo filii comites tui</p>
  <p>(1380) En unde, quo decidimus? In nobis scelus</p>
  <p>Omne est repertum. Noster est qui vendidit,</p>
  <p>Et qui eieravit. Nec nota quisquam vacat:</p>
  <p>Fugere cuncti. Doctor o veri unice,</p>
  <p>Amore nobis frater, imperio parens</p>
  <p>(1385) Ignosce lapsis. Ille ego ante alios tuus,</p>
  <p>Ego quem sacrato nox recumbentem sinu</p>
  <p>Hesterna vidit, si quid affectus habes</p>
  <p>Veteris per illum, domine, te affectum rogo.</p>
  <p>Perque hanc parentem cuius in curam tibi</p>
  <p>(1390) Ego dictus haeres. Hanc ego ex aequo miser</p>
  <p>Solandus ipse solor ut possum tamen.</p>
  <p>Iam parce, mater, luctibus iustis quidem,</p>
  <p>Sed temperandis, et tuis fulci bonis</p>
  <p>Animum labantem. Laudibus crevit tuis</p>
  <p>(1395) Antiqua vatum charta: te caram Deo</p>
  <p>Terras per omnes nulla non aetas canet.</p>
  <p>Senioris aevi decora, quam longe tibi</p>
  <p>Cessere matres? Nulla sic genuit parens,</p>
  <p>Et nulla tantum. Foeta in aetate ultima,</p>
  <p>(1400) Quae temere risi sensit oracli fidem,</p>
  <p>Et illa genitrix, cuius in Pharia puer</p>
  <p>Proiectus alga vincere undarum minas</p>
  <p>Iam didicit infans, prole non certant tibi.</p>
  <p>Exigua loquimur. Ipse te observat polus.</p>
  <p>(1405) Festae tenebras noctis irradians face</p>
  <p>Coelestis aulae turma parienti adstitit,</p>
  <p>Cunasque adorans igneus superum chorus</p>
  <p>Genitale cecinit carmen, et nixus sacros</p>
  <p>Imitatus aether astra parturiit nova.</p>
  <p>(1410) MA. Fugiunt dolores. Laetior praecordia</p>
  <p>Subit ille motus, quem pudico pectore</p>
  <p>Puella sensi, cum mihi interpres Dei</p>
  <p>Spopondit uterum, fataque extimuit diu</p>
  <p>Tam magna matrem gerere vix docilis pudor.</p>
  <p>(1415) Maiora iam prospicio, et ante oculos meos</p>
  <p>Omne est futurum. Nate, tu vadis pias</p>
  <p>Nunc inter animas maior. Assurgit tibi</p>
  <p>Sanctus parentum populus et coelum suo</p>
  <p>Debet nepoti. Iam tuos mors pallida</p>
  <p>(1420) Sequitur triumphos, dum remolito novus</p>
  <p>Exis sepulchro. Non diu terris tamen</p>
  <p>Spectandus, en mox totus ad patrem redis.</p>
  <p>Inde ex superna sede pacatis bonus</p>
  <p>Das iura populis. Mille te linguae colunt:</p>
  <p>(1425) Nec meta regno. Trans et Oceanum tonat</p>
  <p>Phoebumque nomen. Ferrum et hostiles nihil</p>
  <p>Nocent furores: vincis, ac magni duces</p>
  <p>Augusta pedibus sceptra subiiciunt tuis.</p>
  <p>Quin tempus illud meta saeclorum prope est,</p>
  <p>(1430) Cum nube in alta tot sedebis gentium</p>
  <p>Quaesitor, orbe cum reformato manet</p>
  <p>Nox una sontes, una purgatos dies.</p>
</div>
<div type="level1" xml:id="back">
  <head>Back</head>
  <p>FINIS.</p>
</div>
        
    </body>
</text>
</TEI>
