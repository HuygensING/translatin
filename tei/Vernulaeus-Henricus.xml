<?xml version="1.0" encoding="utf-8"?>
<?xml-model
    href="https://xmlschema.huygens.knaw.nl/translatin.rng"
    type="application/xml"
    schematypens="http://relaxng.org/ns/structure/1.0"
?>
<TEI xmlns="http://www.tei-c.org/ns/1.0" xml:id="translatin0111" xml:lang="lat">
<teiHeader>
<fileDesc>
    <titleStmt>
        <title type="main">Henricus Octavus</title>
        <title type="sub">Henricus Octavus seu schisma Anglicanum, tragoedia</title>
        <author>Vernulaeus, Nicolaus</author>
        <editor>Jan Bloemendal</editor>
        <respStmt>
            <resp>transcription</resp>
            <name>Jan Bloemendal et al.</name>
        </respStmt>
    </titleStmt>
    <publicationStmt>
        <publisher>Philippus Dormalius</publisher>
        <pubPlace>Louvain</pubPlace>
        <date>1624</date>
    </publicationStmt>
    <sourceDesc>
        <bibl>
            Identifier: <name>Vernulaeus-Henricus</name><lb/>
            Short title: <title>Henricus</title><lb/>
            Year of first edition: <date>1624</date><lb/>
            Author information:<lb/>
            Alias: Vernulz, Nicolas de<lb/>
            Birth: 1583, Robelmont<lb/>
            Death: 1649, Louvain<lb/>
            Floruit: None, Louvain<lb/>
            <ref target="https://en.wikipedia.org/wiki/Nicolaus_Vernulaeus">Link</ref><lb/>
            <emph>No source description</emph><lb/>
            <ref target="https://books.google.nl/books/about/Henricus_Octavus_seu_Schisma_Anglicanum.html?id=XnquPgAACAAJ">Source link</ref>
        </bibl>
    </sourceDesc>
</fileDesc>
<profileDesc>
    <textClass>
        <keywords>
            <term type="diction">verse</term>
            <term type="genre">tragedy</term>
            <term type="acts">5</term>
            <term type="chorus">yes</term>
            <term type="medium">printed</term>
        </keywords>
    </textClass>
</profileDesc>
</teiHeader>
<text>
    <body>
        <div type="level1" xml:id="front">
  <head>Front</head>
  <p>NICOLAI VERNVLÆI</p>
  <p>HENRICVS OCTAVVS</p>
  <p>SEV</p>
  <p>SCHISMA</p>
  <p>ANGLICANVM TRAGŒDIA.</p>
  <p>Exhibita Ludis Encenialibus Lovanii in Collegio</p>
  <p>PORCENSI.</p>
  <p>LOVANII,</p>
  <p>Typis Philippi Dormalii.</p>
  <p>MDCXXIV.</p>
  <p>Cum Privilegio.</p>
  <p>REVERENDO ADMODVM</p>
  <p>DOMINO</p>
  <p>D. ENGELBERTO</p>
  <p>DESBOIS,</p>
  <p>INSIGNIS ECCLESIÆ</p>
  <p>D. PETRI INSVLENSIS</p>
  <p>PRÆPOSITO</p>
  <p>D.C.Q.</p>
  <p>Nobilissimum Britanniae Regnum,
  <hi rend="italic">Admodum Reverende Domine</hi>, a
  Catholica Religione, quam, ut testes sunt Historiae, a Iosepho ab
  Arimathia primum acceperat, defecisse, nemo est qui perculsus non
  doleat. Dolorem meum ut inter alios testarer, cothurnos nuper indui,
  et in publico Lovanii theatro Scenam aperui. Prodiit in proscenium
  <hi rend="italic">Henricus Octavus Rex</hi>, et Maiorum
  Religionem, quam gladio styloque asseruerat, amore saucius
  proscripsit. Multae non e vulgo Animae, viri mortales immortalitate
  dignissimi, abeuntem illam retinere voluerunt; cum non possent, in
  eius amplexu sanguinem et vitam effuderunt. Obliterari Mori memoria
  non potest, et post cineres suos vivit
  <hi rend="italic">Roffensis Antistes</hi>. Ambo suo
  sanguine lachrymas male sano Regi elicuerunt, sed quia amorem non
  probabant, et Pontificem eum non agnoscebant, vixerunt. Plures alii
  sub feralis securis ictu suo cruore purpurati Deo maluerunt mori, quam
  Regi vivere. Ita Regius Pontifex dum authoritatem in Ecclesiâ
  Anglicanâ saeviendo, quaerit, Martyres fecit. Illa vero piissima
  Regina <hi rend="italic">Catharina</hi> dum Scorto cessit
  maior facta est; et dum regnum reliquit, omni regno excelsior est
  visa. Omnium ipsa oculos, praeterquam Regis mariti, constanti virtute,
  quam lachrymae decorabant, permovit. Ingemuit equidem ille (ea vis est
  conscientiae) sed victus non est. Vicit tandem fatum. Haec vidisti,
  <hi rend="italic">Admodum Reverende Domine</hi>, et
  praesens ipse spectasti. Perturbatum animi tui sensum, et perculsum
  dolore affectum ingenue tum ibidem es fassus. Cum enim esse sine
  gemitu aliquo cor tuum non posset, oculi maduerunt. Sed quoniam
  placuit quicquid tamen displicebat, ecce Tibi clausam tum Scenam
  iterum aperio, et cothurnatum hunc Regem tuo sub patrocinio in
  publicam lucem adduco. Legant alii quae vidistis te certe Patrono
  amplius placebunt. Nota quippe tua virtus est, cuius etiam testis est,
  ut nihil de Belgio nostro dicam, Roma. Nota Doctrina est, quam emerita
  Laurus coronavit. Vidit te Lovanium in sacris Academiae spatiis magno
  animo decurrentem, et amavit. Hinc Romam, ut in illo Orbis compendio
  et Theatro disceres, quicquid disci ubique potest, abivisti. Comes tum
  tibi integerrimus et Ornatissimus Vir fuit
  <hi rend="italic">Nicolaus Michaut</hi>, in quo cum nulla
  virtus desideraretur, eius consuetudine crevisti. In Vrbe tanquam in
  templo aliquo aut Schola, ut cum virtute prudentiam comparares,
  versatus es. Nihil effugere industriam tuam potuit, sciri quod posset;
  et in ipsis ruderibus doctae istius Antiquitatis testibus curiosâ
  mente, quod disceres, invenisti. Gratus iam tum eras purpuratis illis
  Patribus, et te <hi rend="italic">Columnae, Farnesi,
  Madrutii</hi>; ipsi etiam Regum Legati, et quicunque Romae magni,
  amabant. Erectam quippe Indolem, et Gloriae natam in te videbant, quam
  crescens quotidie Virtus exornabat. Nimirum haec certa est ad
  prudentiam via, virorum illustrium exemplo animum suum et vitam
  conformare. Quantus vero sis ibi formatus, testis est Metropolitana
  Cameracensis Ecclesia, in qua pluribus annis ita Archidiaconum egisti,
  ut commissam tibi Ecclesiae istius partem summâ prudentiâ
  administrares, et dignissimum te maiori dignitate consentiens omnium
  opinio iudicaret. Ea moti famâ Serenissimi Belgarum Principes ad
  Insulensis Ecclesiae Praeposituram ultro evocaverunt; in qua ita vivis
  agisque, ut vel ipsâ Invidia teste Decus tibi maius debeatur. Tanta
  vis est innatae virtutis; tanta Generis, educationis, industriae.
  Illustria in illo Genere tuo ac stirpe sunt exempla, quae etiamnum
  Belgae suspiciunt. Tuus illc inprimis Avunculus
  <hi rend="italic">Ludovicus Verreickius</hi>, ita Reges et
  Principes suis meritis sibi devinxit ut cum esset singulare Belgii
  nostri ornamentum, tum incredibili fide, prudentia, sinceritate
  commissum sibi Audientiarii munus obivit. Nolo ad calamum ea revocare,
  quae gessit, cum omnem meritorum suorum laudem uno modestiae
  admirandae sinu exceperit. Vivit ipse etiam post fata in Belgarum
  pectoribus, et eius in <hi rend="italic">Filio</hi>
  Cognato tuo imaginem videmus. Quem virum cum in patris loco Principes
  esse voluerint, tum patris meritis in dies adhuc crescit; et qua est
  prudenti industriâ virtuteque maioribus se Regis beneficiis
  dignissimum ostendit. Glorietur sane vestra Familia; in illa enim ea
  merita sunt, quorum oblivisci Belgium non potest; ea Virtus, quam
  ornare nunquam Principes Regesque desinent. Quoniam vero splendorem
  illum vestrum satius est admirari, quam extollere conari, permitte,
  <hi rend="italic">Admodum Reverende Domine</hi>, ut de te
  silendoTragoediam hanc tuo Nomini in scriptam oblatum veniam. Ea enim
  est observantiae in te meae pignus, quam ut solita tua Humanitate
  excipias, et tuo amore offerentem complectaris, obtestor. Lovanii, x.
  Calend. Decembris, MDCXXIV.</p>
  <p><hi rend="italic">Reverentiae Tuae Obsequio
  Devotus</hi></p>
  <p>NICOLAVS VERNVLÆVS.</p>
  <p>Ad Lectorem</p>
  <p>Tragoediae Argumentum.</p>
  <p>Nulla fabula aut figmentum in hac Tragoedia est, Lector, en
  Historiam compendio tibi do, Arthurus natu maior Henrici Octavi frater
  cum Catharinam Catholicorum Hispaniae Regum filiam uxorem duxisset, eâ
  ob infirmam tenerae aetatis valetudinem minime cognitâ fatis
  concessit. Illam de Pontifici Summi veniâ, ut inter Hispanos Anglosque
  pax confirmaretur, Henricus Octavus uxorem accepit, et ex ea filios
  tres, duasque filias, (ex quibus sola Maria, utrique parenti superstes
  fuit) genuit. Annis in hoc matrimonio viginti consumptis, Henricus
  Octavus Catharinam, religione, ut prae se ferebat, motus, quod uxor
  fratris sui fuisset, re autem verâ, ut Annam Bolenam, quam deperibat,
  eius loco supponeret, repudiavit. Approbare cum has nuptias Romanus
  Pontifex Catharinaeque repudium non vellet, Henricus in Ecclesia
  Anglicana Primatum sibi arrogavit, et eorum qui voluntati suae obsequi
  nolebant, sanguine sancivit. Inde illi tot in Anglia Hiberniaque
  Martyres, et istorum a Catholicâ Religione regnorum defectio. Vnâ enim
  et hâc solâ occasione in Angliam, tributariam olim Romanae Ecclesiae
  Provinciam Haeresis irrepsit. Faxit Deus, ut aliquando sapiat, et
  redeat. Vide praeter alios Nicolaum Sanderum in Libro de Origine ac
  Progressu Schismatis Anglicani.</p>
</div>
<div type="level1" xml:id="main">
  <head>Main</head>
  <div type="level2" xml:id="personae-tragoediae">
    <head>1. Personae Tragoediae</head>
    <p>Henricus Rex.</p>
    <p>Catharina Regina.</p>
    <p>Maria Filia Catharinae.</p>
    <p>Thomas Morus.</p>
    <p>Roffensis Episcopus.</p>
    <p>Campegius.</p>
    <p>Volsaeus.</p>
    <p>Longlandus.</p>
    <p>Granmerus.</p>
    <p>Brianus.</p>
    <p>Varamus.</p>
    <p>Senatores Regni.</p>
    <p>Anna Bolena.</p>
    <p>Aloysia Mori uxor.</p>
    <p>Margareta Mori filia.</p>
    <p>Haeresis.</p>
    <p>Luxuria.</p>
    <p>Impietas,</p>
    <p>Tyrannis.</p>
    <p>Religio Catholica.</p>
    <p>Ratio.</p>
    <p>Pietas.</p>
    <p>Clementia.</p>
    <p>Angelus.</p>
    <p><hi rend="bold">Chorus Virginum.</hi></p>
    <p><hi rend="bold">Chorus Exulum Catholicorum.</hi></p>
    <p>CENSVRA.</p>
    <p>Tragoedia haec praelo digna evidenter ostendit quam vere a
    Philosopho dictum sit, <hi rend="italic">Vno absurdo
    dato, caetera consequi.</hi></p>
    <p>GVIL. FABRICIVS</p>
    <p>Apostolicus ac Regius</p>
    <p>Librorum Censor.</p>
    <p>HENRICVS OCTAVVS</p>
    <p>SEV</p>
    <p>SCHISMA</p>
    <p>ANGLICANVM</p>
    <p>TRAGŒDIA.</p>
  </div>
  <div type="level2" xml:id="actvs-primvs.">
    <head>4. ACTVS PRIMVS.</head>
    <p></p>
  </div>
  <div type="level2" xml:id="scena-i.">
    <head>5. SCENA I.</head>
    <p>Haeresis, Luxuria, Impietas, Tyrannis.</p>
    <p><hi rend="italic">Haeresis.</hi></p>
    <p>Orbem sepultum, lucis immunes domos,</p>
    <p>Tetrumque linquo noctis infernae chaos,</p>
    <p>Genitrix nefanda fraudium, et saevae parens</p>
    <p>Crudelitatis, Haeresis. Titan tuos</p>
    <p>Absconde vultus, flammei occiduas petant</p>
    <p>Vndas caballi, nulla lux spargat diem,</p>
    <p>Et ipsa noctis parvula obscurum tegat</p>
    <p>Velamen Astra. Tartari rupi fores,</p>
    <p>Caliginemque noctis aeternae indui.</p>
    <p>En horret ipse Mundus, et passu meo</p>
    <p>Concussa Tellus trepidat: Hoc omen mihi est.</p>
    <p>Bene est, abunde est, fiat hoc, fiat scelus,</p>
    <p>Quodcunque mente molior, dirum, novum,</p>
    <p>Inusitatum, triste, terribile, efferum,</p>
    <p>Et quod Britannus nescit. Anguineum hoc caput,</p>
    <p>Et vos, sorores, testor, et stygis Arbitrum,</p>
    <p>Et qui tremendam flebili tundit domum</p>
    <p>Horrore Phlegeton, versa iam, versa Anglia</p>
    <p>Latus in ruinam flectet, et pestem trahet.</p>
    <p>Britanna Tellus, hactenus celsum caput,</p>
    <p>Et extulisti Nobiles coelo manus.</p>
    <p>Fidei Quiritûm iam sit indultum satis,</p>
    <p>Romaeque sacris. Ille Tarpeiâ tonans</p>
    <p>E rupe Rector Angliae quondam suae</p>
    <p>Nunc iura perdat, funera et diras neces</p>
    <p>Numeret suorum; ferre qui Romam queunt,</p>
    <p>Pauci hîc cruento finient fato diem.</p>
    <p>Mea ista Tellus, Regis Henrici meum</p>
    <p>Libido regnum sanciet: nempe hoc ratum est,</p>
    <p>Vbicunque surgit Haeresis, surgit nefas.</p>
    <p>Et scelere semper nascimur; quisquis Deo</p>
    <p>Amens rebellat, sceleris nefandi est reus.</p>
    <p>Certa iam sunt auspicia; Venerem suam</p>
    <p>Rex ustulatus deperit; natam suam,</p>
    <p>Et quam nefando genuit incestu Pater,</p>
    <p>Habere iam vult coniugem. Frustra tuum</p>
    <p>Ab Vrbe lenta fulmen excuties manu</p>
    <p>Pater Quiritûm; sola plus poterit Venus</p>
    <p>Quam tot minarum plaustra. Iam tandem meae</p>
    <p>Tandem Sorores pergite. Hîc partes tuae</p>
    <p>Luxuria primae sunto, faecundis ales</p>
    <p>Flammis amorem; torreas Regis iecur,</p>
    <p>Et intus alto vulnere in flammas eat.</p>
    <p><hi rend="italic">Luxuria.</hi> Nostris perustus
    ignibus totus furit.</p>
    <p>Vnum est Bolena Regis Idolum; vel hanc</p>
    <p>Sociare mens est coniugem, et primas thori</p>
    <p>Violare leges, vel piae Romae sacras</p>
    <p>Non ferre leges. <hi rend="italic">Haeres.</hi> Alter
    est sceleris gradus,</p>
    <p>Tonantis iras, legis humanae minas,</p>
    <p>Et quicquid ille montibus septem tonat</p>
    <p>Princeps sacrorum, temnere. Impietas tuum est</p>
    <p>Mutare Regis pectus; aut ducat suam</p>
    <p>Demens Bolenam, aut iura Tarpei patris</p>
    <p>Contemnat audax. <hi rend="italic">Imp.</hi> Regis
    hoc animo sedet;</p>
    <p>Et dum voluptas pellicis pandit sinum,</p>
    <p>Coeli recedit cura. Quem captum Venus</p>
    <p>Amplexa stringit, unicum Numen colit,</p>
    <p>Venerisque Numen. <hi rend="italic">Haeres.</hi>
    Numen hoc unum volo.</p>
    <p>At cum cruorem sitiat, et diras neces,</p>
    <p>Quicunque mollis, nunc tuae partes erunt</p>
    <p>Tyrannis. Igitur effera mentem et manum,</p>
    <p>Exilia, caedes, sanguinem effusum velit.</p>
    <p><hi rend="italic">Tyran.</hi> Et efferatum, et mente
    crudelem impiâ</p>
    <p>Agitabo Regem; dum suo demens sinu</p>
    <p>Stringet Bolenam, Regios pascet cruor</p>
    <p>Effusus oculos. Vnico edicto neces</p>
    <p>Plus mille sparget: sanguine undabunt viae,</p>
    <p>Cadaverumque longa ducetur strues.</p>
    <p><hi rend="italic">Haeres.</hi> En ipse; Regem cingite
    actutum simul;</p>
    <p>Instate circum, saucii cordis fores</p>
    <p>Pulsate, amans amensque sit, nec sit suus.</p>
  </div>
  <div type="level2" xml:id="scena-ii.">
    <head>6. SCENA II.</head>
    <p>Henricus Rex, Luxuria, Impietas, Tyrannis.</p>
    <p><hi rend="italic">Henricus Rex.</hi></p>
    <p>Equidem serenum fulget e sceptro iubar,</p>
    <p>Et ista splendet purpura, et sacrae micat</p>
    <p>Diadema frontis. Nempe sic fuco tegit</p>
    <p>Fortuna Reges, sic dolo innectit decus.</p>
    <p>Decus istud alti verticis quantum nitet?</p>
    <p>At intus arcti pectoris curae gemunt.</p>
    <p>Frontem serenat fulgor, at pectus dolor</p>
    <p>Intus flagellat. Quicquid exornat, premit;</p>
    <p>Quicquid serenat, inficit, quicquid micat</p>
    <p>Acri dolore mordet, et tandem necat.</p>
    <p>Vna est dolorem quae mihi tantum facit,</p>
    <p>Vna est Bolena; fascino nam me suo</p>
    <p>Occidit illa; risus et formae lepos,</p>
    <p>Et oris illa gratia, et vernus decor,</p>
    <p>Istud perurunt pectus, et flammas alunt.</p>
    <p>Vno trucidant lumina aspectu comae.</p>
    <p>Animum hunc amoris vinculo blando ligant.</p>
    <p>Tot his et illis impero populis potens,</p>
    <p>Vni Bolenae servio: Rex sum, et miser</p>
    <p>Sum servus idem. <hi rend="italic">Luxur.</hi> Perge
    Rex, hoc scilicet</p>
    <p>Regnare tandem est, velle quod mentem iuvet.</p>
    <p>Quicunque amore pectus accensum gerit,</p>
    <p>Servire nescit; iuris et legum simul</p>
    <p>Nexum resolvit. Regii vultus decor,</p>
    <p>Virilis aetas, otium, mensae, quies</p>
    <p>Aliquid requirunt, quod tuus nescit pudor.</p>
    <p><hi rend="italic">Henr.</hi> Vtinam liceret! cura non
    animum levis,</p>
    <p>Tristem flagellat; ignibus carpor novis,</p>
    <p>Impletque celsa regios coniux thoros.</p>
    <p>At hoc Bolena pectus, hanc mentem trahit.</p>
    <p>Regina placuit. <hi rend="italic">Lux.</hi> Languidum
    et moestum trahet</p>
    <p>Idcirco pectus? Veneris haud miles novus</p>
    <p>In arma prodis: tua si forsan placet</p>
    <p>Bolena Regi, placeat, et thalamum impleat;</p>
    <p>Implevit illum mater, implevit soror.</p>
    <p><hi rend="italic">Henr.</hi> Vtinam liceret! quae
    placet, non sic cupit</p>
    <p>Placere Regi; coniugem opponit meam.</p>
    <p>Amare pellex non volo, coniux volo,</p>
    <p>Sic, inquit illa; nuptiarum vult fidem.</p>
    <p>Lenimen aegro pectori nullum facit.</p>
    <p>Haec misera sors est Regis, hoc vulnus meum,</p>
    <p>Et usque et usque vulnus excrucians meum.</p>
    <p><hi rend="italic">Impiet.</hi> Et amas, et haeres?
    non habet leges amor;</p>
    <p>Solvendus iste cordis imbellis pudor.</p>
    <p>Etiam Monarchis multa, quae nescis, licent.</p>
    <p>Alesne vivam pectoris laesi facem?</p>
    <p>Et aestuabit cordis accensi furor</p>
    <p>Suspiriosis dum trahis votis diem?</p>
    <p>Consilia quaere, et quod placet votum occupa.</p>
    <p>Dissolve quicquid impedit; Regi licet,</p>
    <p>Regi placere quod potest.
    <hi rend="italic">Henr.</hi> Vna haec placet,</p>
    <p>Vereor tumultus; Caesar et Reges scient</p>
    <p>Si quid movebo; nec satis forsan meus</p>
    <p>Probabit Anglus: interim occumbo miser,</p>
    <p>Vivensque et ardens iam meos Manes fero.</p>
    <p>Bolena, quo me? quo Bolena me trahis?</p>
    <p><hi rend="italic">Tyran.</hi> Heu lentus ardor!
    occupa votum manu,</p>
    <p>Dolere Reges non sciunt: quisquis potest</p>
    <p>Alios severus cogere, hic nunquam dolet.</p>
    <p>Privata languent tecta, non Aulae gemunt,</p>
    <p>Optare possunt caeteri, at Reges iubent.</p>
    <p>Si quis probare non volet quicquid voles,</p>
    <p>Ostende ferrum; Verbera, et minae et neces</p>
    <p>Vulgus coercent. Nobiles quosdam favor,</p>
    <p>Alios in istud quod voles terror trahet.</p>
    <p><hi rend="italic">Henr.</hi> Herois in me est
    sanguis, et Dîus vigor,</p>
    <p>Manet hoc repostum corde, quod Mundus tremat.</p>
    <p>Est turpe Regem pectoris flammam pati.</p>
    <p>En illa; mediis aestuor praecordiis;</p>
    <p>Vt video, ut aeger occido; nutu meum</p>
    <p>Hoc pectus uno sauciat, mihi me abstrahit.</p>
  </div>
  <div type="level2" xml:id="scena-iii.">
    <head>7. SCENA III.</head>
    <p>Bolena, Henricus, Brianus.</p>
    <p><hi rend="italic">Bolena.</hi></p>
    <p>Quid Rex? quid isto moestus obtutu novos</p>
    <p>Animo dolores claudis ? emergat iubar</p>
    <p>Mentis serenae; sola Maiestas iacet</p>
    <p>Deiecta, moesta, languida, et curis gravis.</p>
    <p>En cerne Phoebum, fulget, et clarum caput</p>
    <p>Ostendit orbi, et aetheris magni choros</p>
    <p>Radiis serenat aureis, tu Rex tibi</p>
    <p>Incumbis ipsi: discute hoc quicquid tuum</p>
    <p>Obnubit animum. <hi rend="italic">Henr.</hi> Sola cum
    praesens ades,</p>
    <p>Mens nubilata pristinum admittit iubar.</p>
    <p>Tu cura nostra es, mentis et nostrae vigor.</p>
    <p><hi rend="italic">Bolena.</hi> Depone curas, otium
    Reges beat;</p>
    <p>Vacare ludis tunc solent, et tunc suos</p>
    <p>Habent amores. <hi rend="italic">Henr.</hi> Sola tu
    nostros habes.</p>
    <p>Admitte curam, saucius pro te hanc gero.</p>
    <p><hi rend="italic">Bolena.</hi> Pro mene curam? vive
    Rex laetus tibi,</p>
    <p>Ego laeta rapidis tradidi curas Notis.</p>
    <p>Mens laeta cytharas poscit, et suaves Iocos,</p>
    <p>Mollesque saltus; cum voles, iungo manum;</p>
    <p><hi rend="italic">Hen.</hi> Animumque iungas; magna
    pars cordis mei es,</p>
    <p>Et magna curae. Crede iuratus loquar,</p>
    <p>Amore pectus vulneras lento meum,</p>
    <p>Et sola nostri pectoris flammas alis.</p>
    <p>Coniunge votis dum licet animum meis.</p>
    <p><hi rend="italic">Bolen.</hi> Ignosce Rex, iurata
    mens haec est mihi.</p>
    <p>Hanc castitatis nemo decerpet rosam,</p>
    <p>Nisi sit maritus. <hi rend="italic">Henr.</hi> Crede
    me sponsam tibi;</p>
    <p><hi rend="italic">Bolen.</hi> Fit sponsus ille, qui
    prius iurat fidem,</p>
    <p>Sponsamque ducit; Coniugem iam Rex habes;</p>
    <p>Regina thalami facta consors est tui.</p>
    <p><hi rend="italic">Henr.</hi> Tu iuncta Regi cum voles
    coniux meo</p>
    <p>Amore fies: sit satis quando places,</p>
    <p>Et vulnus istud pectori, quando facis.</p>
    <p>Amore prima semper et votis eris.</p>
    <p><hi rend="italic">Bolen.</hi> Rex parce, virgo
    nuptias sacras volo.</p>
    <p>Haec certa mens est, regium patiar libens,</p>
    <p>Sed virgo amorem: discute has curas tuas.</p>
    <p>Pax parta regno est, Martius cessat labor,</p>
    <p>Felicitatis dona ne temnas tuae.</p>
    <p>Recreare mentem fas sit. <hi rend="italic">Henr.</hi>
    at per te mihi</p>
    <p>Bolena fas sit: cordis idolum mei es,</p>
    <p>Amore victum iam tuo Regem vides,</p>
    <p><hi rend="italic">Bolen.</hi> Amore victus coniugem
    fac me tuam.</p>
    <p>Amare tantum coniugem possum meum.</p>
    <p>Sed ista linque; vulnus augescit morâ,</p>
    <p>Et cura mordet acrius quando placet.</p>
    <p>Vtinam liceret, quod cupis. Nunc dum licet,</p>
    <p>Ætatis istud perdere haud fas sit decus.</p>
    <p>Levare moestam iam decet mentem iocis,</p>
    <p>Curare Reges non solent quod non placet</p>
    <p>Annosque tristes semper oderunt suos.</p>
    <p>Fac Aula cantu personet; saltus novos,</p>
    <p>Alloquia blanda tempus hoc pacis petit.</p>
    <p><hi rend="italic">Henr.</hi> Eamus, Aulam laeta tu
    mecum subi.</p>
    <p><hi rend="italic">Brianus.</hi> En ille Regis ardor,
    en Regis faces.</p>
    <p>Vna est Bolena Regis incensi Venus.</p>
    <p>Amore totus vincitur, totus perit.</p>
    <p>Et totus illam deperit. Dulce est malum;</p>
    <p>Calamitatem naufragus quaerit suam,</p>
    <p>Et illa virgo scilicet, cauto virum,</p>
    <p>Dum quaerit astu, regium poscit thorum.</p>
    <p>Muliere cauta peius haud ullum est malum.</p>
    <p>Sermone pectus laedit, atque oculis nocet.</p>
    <p>Iurando semper fallit, amplexu necat.</p>
    <p>Sed en, nec erro, cerno Volsaeum, gravis</p>
    <p>Res agitur intus, cura sollicitum tenet.</p>
  </div>
  <div type="level2" xml:id="scena-iv.">
    <head>8. SCENA IV.</head>
    <p>Volsaeus, Longlandus, Brianus.</p>
    <p><hi rend="italic">Volsaeus.</hi></p>
    <p>Longlande, Regis in tua est manu salus,</p>
    <p>Vt ecce amore totus insolito furit?</p>
    <p>Nescit quietem, quisquis hanc flammam gerit.</p>
    <p>Amor potiri cum nequit, tunc fit furor.</p>
    <p>Scis ipse, magni quod volunt Reges, sibi</p>
    <p>Licere cupiunt. <hi rend="italic">Longl.</hi> Impetu
    Reges agunt</p>
    <p>Plerumque tantum; quod volunt, idem iubent</p>
    <p>Cum fervet aetas cedere haud cuiquam sciunt.</p>
    <p>Lex est, voluntas. <hi rend="italic">Vols.</hi>
    Irritum nunquam volunt</p>
    <p>Quod velle possunt; sit tamen votis modus.</p>
    <p>Regis salutem quaerere, hoc munus tuum est,</p>
    <p>Modum docebo. Crede, nam coelo loquor</p>
    <p>Deoque teste; pectus hoc nostrum Tonans</p>
    <p>Animique curas cernit; hoc unum volo,</p>
    <p>Æterna nostri certa sit Regis salus.</p>
    <p>Silere vellem quod tamen cogor loqui.</p>
    <p>Arcana nosti Regis, arcanum hoc quoque</p>
    <p>Iam nosce tandem. Nuptias Regis ratas</p>
    <p>Nemo probabit doctus, haec certa est fides:</p>
    <p>Catharina Regi nupsit, haud potuit tamen.</p>
    <p>Accipere fratris coniugem frater nequit.</p>
    <p>Digna illa consors est thori, sed lex vetat.</p>
    <p>Simulare semper est nefas quod lex vetat.</p>
    <p>Monere Regem convenit; partes tuae</p>
    <p>Etiam hoc requirunt: I mone, et sensum meae</p>
    <p>Expone mentis, certa rem ratio docet,</p>
    <p>Fides revelat. <hi rend="italic">Longl.</hi>
    Consulam, quando hoc decet,</p>
    <p>Regis saluti, mentis hunc sensum tuae</p>
    <p>Curasque promam. <hi rend="italic">Vols.</hi> Gratus
    accedes, modus</p>
    <p>Hic solus esse Regio ardori potest,</p>
    <p>Etiam saluti. <hi rend="italic">Longl.</hi> Pergo, tu
    praesto hîc mane,</p>
    <p>Dum Rex vocabit. <hi rend="italic">Brianus.</hi>
    Gratius Regi nihil</p>
    <p>Amore tanto est; quisquis inveniet modum</p>
    <p>Regem obligabit; ferre vix tantam potest</p>
    <p>Sub corde flammam; crescit ardor dum sui</p>
    <p>Negat Bolena copiam; semper placet</p>
    <p>Habere quod qui non potest.
    <hi rend="italic">Volsaeus.</hi> Regis salus</p>
    <p>Curanda semper omnibus; regni hoc caput</p>
    <p>Incolume quando est, certa membrorum est salus.</p>
    <p>Briane famam Regi et nomen cole.</p>
    <p><hi rend="italic">Brianus.</hi> Defendo famam: Rege
    pro nostro mori</p>
    <p>Etiam est decorum; faxit, ut tantus modum</p>
    <p>Inveniat ardor. <hi rend="italic">Volsaeus.</hi>
    Certus est, si vult, modus.</p>
    <p><hi rend="italic">Brianus.</hi> En concitato properat
    ipse Rex gradu.</p>
  </div>
  <div type="level2" xml:id="scena-v.">
    <head>9. SCENA V.</head>
    <p>Henricus rex, Volsaeus, Longlandus.</p>
    <p><hi rend="italic">Henricus.</hi></p>
    <p>Volsaee, si quam rebus apportas opem,</p>
    <p>Expone mentem; corde confuso ruo,</p>
    <p>Mens lapsa retro cedit, huc volvor tremens,</p>
    <p>Illuc revolvor dubius; ac Ponti velut</p>
    <p>Incerta motus unda non capit suos,</p>
    <p>Sic flector, et sic agitor, et languens feror.</p>
    <p><hi rend="italic">Volsaeus.</hi> Haec lex loquendi
    certa sit, Regis salus.</p>
    <p>Tuam salutem, Magne Rex, solam peto.</p>
    <p>Necessitatis inde libertas mea est</p>
    <p>Patere admonentem. Non decet quicquam Duces</p>
    <p>Nescire magnos; quippe quos multi timent,</p>
    <p>Qui regere certo multa consilio solent.</p>
    <p>Praeesse populis vos Deus Reges cupit,</p>
    <p>Et iura ferre subditis; non est, reor</p>
    <p>Errare Regum; namque dum peccant Duces</p>
    <p>Peccare certo vulgus exemplo docent.</p>
    <p><hi rend="italic">Hen.</hi> Errare forsan me putas?
    <hi rend="italic">Vol.</hi> Equidem puto,</p>
    <p>At ipse nescis, error incertus tibi est;</p>
    <p>Catharina non est, quam putas, coniux tua.</p>
    <p>Quaeque ante coniux fratris Arthuri fuit,</p>
    <p>Rex, esse coniux non potest unquam tua.</p>
    <p>Oraculorum si fidem certam petis,</p>
    <p>Sacrae loquuntur paginae; toto docent</p>
    <p>In orbe Docti; sapere Rex tandem decet,</p>
    <p>Sero, sed error sero ponendus tamen.</p>
    <p><hi rend="italic">Henr.</hi> At iudicata res fuit;
    quicquam hic cave</p>
    <p>Movere rursum, Pontifex legem dedit,</p>
    <p>Permisit idem. <hi rend="italic">Volsaeus</hi>.
    Fateor, erravit tamen</p>
    <p>Æternus ille quod vetat mundi Tonans</p>
    <p>Permittere ipse non potest.
    <hi rend="italic">Hen.</hi> Doceas modum;</p>
    <p>Tollatur error si quis est error meus.</p>
    <p>Ignoscet Æther, error aetatis fuit.</p>
    <p>Consilia saepe prava decipiunt Duces.</p>
    <p><hi rend="italic">Vols.</hi> Putata thalamum deserat
    Coniux tuum,</p>
    <p>Modus unus iste est; alia succedat tuam</p>
    <p>Coniux in Aulam. Pontifex legem dabit,</p>
    <p>Permittet idem cum voles; error prius</p>
    <p>Sit notus illi; nemo delicto favet,</p>
    <p>Cui certa curae est omnium Regum salus.</p>
    <p><hi rend="italic">Henr.</hi> Longlande, quod res
    poscit, actutum expedi.</p>
    <p>Perscribe Romam, notus error sit meus.</p>
    <p>Dicatque summus Iudicem Iudex meum.</p>
    <p><hi rend="italic">Longland.</hi> Curabo iussa: Sacra
    Maiestas tua</p>
    <p>Etiam per Anglos discuti hoc quicquid latet,</p>
    <p>Nam magna res est, iubeat.
    <hi rend="italic">Henr.</hi> Hoc curâ simul</p>
    <p>Habere certam coniugem iam Rex volo.</p>
    <p>Ducatur alia, Iura si ductam negant.</p>
    <p><hi rend="italic">Volsaeus.</hi> Sit alia magni
    Galliae Regis soror,</p>
    <p>Est digna Rege, Regius sanguis simul.</p>
    <p><hi rend="italic">Henr.</hi> Istud videbo, quod petit
    tempus, sile.</p>
    <p><hi rend="italic">Vols.</hi> Curabo quicquid postulat
    Regis salus.</p>
  </div>
  <div type="level2" xml:id="scena-vi.">
    <head>10. SCENA VI.</head>
    <p>Henricus Rex, Ratio, Pietas, Clementia.</p>
    <p><hi rend="italic">Henricus Rex.</hi></p>
    <p>Iam certa sors est, sortis inveni modum</p>
    <p>Abeat, recedat, esse quae coniux nequit.</p>
    <p>Prima est salutis cura, regnorum altera.</p>
    <p>Catharina Coniux, cuius acceptae pudet,</p>
    <p>Retinenda non est; abdico, eiuro, abnuo.</p>
    <p>Mihi Bolena liberos coniux dabit.</p>
    <p>Votum hoc amoris est mei; haec coniux placet.</p>
    <p><hi rend="italic">Rat.</hi> Catharina linquat Regium
    coniux thorum?</p>
    <p>Abeat? recedat? iura Naturae dabis</p>
    <p>Sic versa retro? <hi rend="italic">Henr.</hi> Iura
    Naturae sequor,</p>
    <p>Haec esse coniux non potest; non, non potest.</p>
    <p><hi rend="italic">Ratio.</hi> Quae lege duci potuit,
    esse quid vetat?</p>
    <p>Retinere ductam coniugem leges volunt,</p>
    <p>Mandat Monarcha Coelitum.
    <hi rend="italic">Henr.</hi> Sponsam mei</p>
    <p>Retinebo fratris? Non licet.
    <hi rend="italic">Ratio.</hi> Fas est tibi,</p>
    <p>Fas esse quod vult Pontifex: legem dedit,</p>
    <p>Edixit idem nuptiis nullam tuis</p>
    <p>Obstare legem. Crede sacrorum Patri.</p>
    <p><hi rend="italic">Hen.</hi> Amo salutem; non placet.
    <hi rend="italic">Ra.</hi> Tibi non placet</p>
    <p>Tam sancta coniux, moribus quae iam suis</p>
    <p>Ornat Britannos, sancta quae meritis Deum</p>
    <p>Conciliat Anglis, clara quae proles Ducum</p>
    <p>Regumque sanguis? <hi rend="italic">Henr.</hi> Non
    placet, curam meae</p>
    <p>Gero salutis. <hi rend="italic">Pietas.</hi> Scilicet
    curam tuae</p>
    <p>Geris salutis, iura cum spernis sacra,</p>
    <p>Et quod refixit Pontifex.
    <hi rend="italic">Henr.</hi> Nil hoc moror;</p>
    <p>Erravit ille Pontifex, sed nunc mihi est</p>
    <p>Tollendus error. <hi rend="italic">Pietas.</hi> Nempe
    te pietas movet.</p>
    <p>Cum foeda flammis pectus incendit Venus.</p>
    <p>Vereare Coelum, corda scrutatur Tonans</p>
    <p>Tumefacta Regum; ludere Impietas nequit</p>
    <p>Vindicta certas quando molitur faces.</p>
    <p><hi rend="italic">Henr.</hi> Deus ipse, nostris
    aperit hunc sensum malis,</p>
    <p>Etiam favebit. <hi rend="italic">Piet.</hi> Scilicet
    Veneri tuae</p>
    <p>Tonans favebit; Coniugem quando tuam</p>
    <p>Coniux repellis impius, quando placet</p>
    <p>Ætatis illud, et tuae patriae lues,</p>
    <p>Monstrum impudicum, infame, saecli dedecus.</p>
    <p><hi rend="italic">Ratio.</hi> Etiamne ratio nulla te
    Regem movet,</p>
    <p>Vereare famam. <hi rend="italic">Henr.</hi> Fama me
    Regem movet,</p>
    <p>Incerta thalamos dum meos Coniux tenet.</p>
    <p>Probare debet fama, quod iam Rex volo.</p>
    <p>Sancire ferro quicquid est, fixum sedet.</p>
    <p><hi rend="italic">Clem.</hi> Ferrum benignos non
    decet Reges; tuam</p>
    <p>Benignitatis iure famam sancies.</p>
    <p>Vbi saeva regnat ira, non regnat diu.</p>
    <p><hi rend="italic">Henr.</hi> Peragere mens est
    quicquid optavi prius.</p>
    <p><hi rend="bold">Chorus.</hi></p>
    <p>Virginum Anglicarum.</p>
    <p>Crudelis amor, quot mala misces</p>
    <p>Animum Regis quando fatigas?</p>
    <p>Non tot gravidos Gargara culmos,</p>
    <p>Non tot motus Euripus agit</p>
    <p>Non tot minimas pontus arenas.</p>
    <p>Crudelis Amor, miseros torques,</p>
    <p>Pectora flammis quando peruris</p>
    <p>Vsque catenâ longâ curas,</p>
    <p>Vsque dolores luctusque trahens.</p>
    <p>Quisquis venerem pectore claudit,</p>
    <p>Numerat longas tetricus horas,</p>
    <p>Deserit aegri taedia lecti,</p>
    <p>Temnit lautae gaudia mensae.</p>
    <p>Nescit laeso corde quietem</p>
    <p>Εt lento consumitur igne.</p>
    <p>Tyrio quanquam fulgeat ostro</p>
    <p>Multis quanquam det iura plagis;</p>
    <p>Vetito pectus si ardet amore,</p>
    <p>Miser aeternâ est compede victus.</p>
    <p>Et fit foedae victima Veneri,</p>
    <p>Tantumque suo servit Amori.</p>
    <p>Amantium haec est servitus</p>
    <p>Placere semper alteri</p>
    <p>Semper moeret, semper et horret;</p>
    <p>Quidvis sperat, metuit quidvis</p>
    <p>Æstuat horrens, torpet anhelans.</p>
    <p>Quid te exagitas Rex Henrice,</p>
    <p>Quid tot pectoris acuis motus?</p>
    <p>Dirum est aliquid quodcunque doles,</p>
    <p>Quod te miserum misere inflammat,</p>
    <p>Quod nec amando lenire queas.</p>
    <p>Heu te, ubi doctae regula vitae,</p>
    <p>Et primae doctrina iuventae?</p>
    <p>Heu te ubi, sacri virtus animi</p>
    <p>Constans validis pectus in armis?</p>
    <p>Omnia dirus consumit amor,</p>
    <p>Et te miserâ tabe peredit.</p>
    <p>Placet heu Regi sola Bolena,</p>
    <p>Placet heu Regi sola libido;</p>
    <p>Et sua nescit damna laborans,</p>
    <p>Inter Scyllas atque Charybdes.</p>
    <p>Nam sic perit, qui deperit,</p>
    <p>Non est suus qui sic amat,</p>
    <p>Sero sapiet cum mala noscet,</p>
    <p>Et cum patriam fregerit omnem.</p>
    <p>Non casta placet Regina viro;</p>
    <p>Spurcae thalamum pellicis ardet;</p>
    <p>Non ulla placet probitas morum</p>
    <p>Totum meretrix possidet animum.</p>
    <p>Anglia quos nunc, Anglia quos nunc</p>
    <p>Tristi mittes pectore luctus?</p>
    <p>Hic Regis amor certa ruina est;</p>
    <p>Vnaque patriam foemina perdet;</p>
    <p>Dicent nostri saepe Nepotes,</p>
    <p>Foemina validos perdidit Anglos;</p>
    <p>Foemina molles reddidit Anglos;</p>
    <p>Dum Rex turpi servit amori</p>
    <p>Optima Patrum sacra reliquit.</p>
    <p>Heu flenda dies, heu flenda dies!</p>
    <p>Longae nobis lachrymae restant,</p>
    <p>Et saeva Patrum fata timentur,</p>
    <p>Amor hic blando vulnere laedens,</p>
    <p>Postea saevo vulnere perimet.</p>
    <p>Amoris iste finis est,</p>
    <p>Perire semper, nec mori.</p>
  </div>
  <div type="level2" xml:id="actvs-secvndvs">
    <head>12. ACTVS SECVNDVS</head>
    <p></p>
  </div>
  <div type="level2" xml:id="scena-i.-1">
    <head>13. SCENA I.</head>
    <p>Catharina Regina, Thomas Morus, pedissequae.</p>
    <p><hi rend="italic">Catharina Regina.</hi></p>
    <p>Beate rerum Rector, aeterno regis</p>
    <p>Qui cuncta nutu, vitaque et lex omnium:</p>
    <p>Cuius serenos sancta Maiestas polos</p>
    <p>Æternitatis lege fatali movet,</p>
    <p>Regumque Sceptra fraenat, et mundi vices</p>
    <p>Eadem gubernat. Ergone incerto fluunt</p>
    <p>Humana casu, despicis terras Tonans,</p>
    <p>Et fata rerum sorte volvuntur suâ?</p>
    <p>Aurate Phoebe, Magne saeclorum Parens,</p>
    <p>Lucisque Rector; tuque quae noctu vagas</p>
    <p>Regis cohortes syderum, et noctem face</p>
    <p>Dubiâ gubernas semper hos luctus gravis,</p>
    <p>Cernetis imbres? nulla nox, nullus dies,</p>
    <p>Quin effluentes cernat abrupto meas</p>
    <p>Torrente lachrymas. Occidens Phoebus videt,</p>
    <p>Videt et renascens, unus est nostrae labor</p>
    <p>Et cura vitae, flere. Quo tandem Deus,</p>
    <p>Et usque et usque pateris, et lentâ nefas</p>
    <p>Permittis irâ! Scilicet quando tuas</p>
    <p>Observo leges, regii quando thori</p>
    <p>Intacta servo iura, nec pravo fides</p>
    <p>Violata motu est, regia expellar domo</p>
    <p>Non digna Coniux ? iam datam solvit fidem</p>
    <p>Rex et maritus; pellici adstringit fidem,</p>
    <p>Et impudicum Regios scortum thoros</p>
    <p>Maculare tentat. Culpa quae tandem est mea?</p>
    <p>Semper maritum casta dilexi meum,</p>
    <p>Coluique Regem, tota Reginam Anglia</p>
    <p>Non usitatis me extulit semper modis.</p>
    <p>Et nunc, et istud regio in solio probrum,</p>
    <p>Et nunc, et istud regio scortum in sinu,</p>
    <p>Et nunc, et istam regiae labem domus,</p>
    <p>Expulsa, et abdicata, et eiecta, et vaga</p>
    <p>Videre cogar exul, atque exul pati?</p>
    <p>O immerentes! immerentes sed tamen</p>
    <p>O ite lachrymae! Periit insano meus</p>
    <p>Amore Coniux, corde me extrusit suo</p>
    <p>O dira, falsa, incerta regnorum fides!</p>
    <p><hi rend="italic">Tho. Mor.</hi> Regina, tanto quid
    tuum luctu quatis</p>
    <p>Animum immerentem? solitus excedit genis</p>
    <p>Rubor decorque? si quod insurgit malum</p>
    <p>Oppone pectus; si quis excruciat dolor</p>
    <p>Aperi dolorem. <hi rend="italic">Cath.</hi> Quisquis
    est nostrum dolor</p>
    <p>Animum flagellans, notus est cunctis dolor.</p>
    <p>Amor ille regis coniugis, meus est dolor.</p>
    <p><hi rend="italic">Morus.</hi> Ventura luges; tantus
    incertâ dolor</p>
    <p>Causâ creatur; tempori aptari decet,</p>
    <p>Sperare semper: impetu sese suo</p>
    <p>Amor iste franget; indoles Regis diu</p>
    <p>Servire nescit. <hi rend="italic">Cath.</hi> Non
    capit leges amor</p>
    <p>Nisi se fatiget, cedere haud unquam volet.</p>
    <p>Et fascinatus in nefas praeceps ruet.</p>
    <p><hi rend="italic">Mo</hi>. Scelus istud Anglus non
    feret; <hi rend="italic">Ca.</hi> Multi ferent</p>
    <p>Et prava Regem consilia secum auferent.</p>
    <p><hi rend="italic">Mo.</hi> Meliora cernes.
    <hi rend="italic">Ca.</hi> Nempe cum expellar domo,</p>
    <p>Regno, throno; nam restat hoc unum, reor.</p>
    <p><hi rend="italic">Morus.</hi> Tolle omen istud,
    nostra Reginam Anglia</p>
    <p>Nunquam repellet. <hi rend="italic">Cath.</hi> Regis
    hic agitur salus;</p>
    <p>Accusat ipse nuptias, negat ratas.</p>
    <p>Obiicere crimen non potest; pellex placet,</p>
    <p>Et casta Coniux displicet.
    <hi rend="italic">Mor.</hi> Brevis est furor</p>
    <p>Ab amore semper; illa quae Regi placet,</p>
    <p>Mox displicebit. <hi rend="italic">Cath.</hi> Nescio,
    mentem timor</p>
    <p>Percellit atrox, serpit in corpus gelu,</p>
    <p>Et dubia noctis pectus excruciat fides.</p>
    <p>Vidi soporem membra cum caperent levem</p>
    <p>Diadema raptum vertici, et sceptrum meas</p>
    <p>Liquisse dextras, horrui, exilui, steti</p>
    <p>Attonita, sed mox Regiâ avellor domo.</p>
    <p><hi rend="italic">Morus.</hi> Nox ista fallit, fluxa
    noctis est fides,</p>
    <p>Vmbratilique somnus imponit dolo.</p>
    <p>Equidem dolore vix potest aliquo tuum</p>
    <p>Carere pectus; indolis magnae vigor</p>
    <p>Iniuriarum ferre tot fraudes nequit.</p>
    <p>Sperare liceat attamen: Causam tuam</p>
    <p>Defendet Anglus, Pontifex, Caesar, tua</p>
    <p>Ibera Tellus; pectus hoc siquid potest,</p>
    <p>Etiam patebit ultimae pro te neci.</p>
    <p><hi rend="italic">Cath.</hi> Grata est voluntas ista;
    si Regem petas,</p>
    <p>Defende causam More. Vos mecum meae</p>
    <p>Venite Famulae, vester in nostro est dolor</p>
    <p>Amore. <hi rend="italic">Pedis.</hi>
    <hi rend="italic">1.</hi> Noster in tuo est luctu
    dolor,</p>
    <p>Et dum dolore Regium pectus fremit,</p>
    <p>Artus tenellos nulla pertentat quies.</p>
    <p><hi rend="italic">Cath.</hi> Meum est timere quicquid
    impendet mali,</p>
    <p><hi rend="italic">Pedis. 2.</hi> Nihil evenire triste
    Reginae potest,</p>
    <p>Quin hoc ruinis terreat pectus novis.</p>
    <p><hi rend="italic">Cath.</hi> Venite mecum, cuncta
    disponat Tonans.</p>
  </div>
  <div type="level2" xml:id="scena-ii.-1">
    <head>14. SCENA II.</head>
    <p>Henricus Rex, Brianus, Bolena.</p>
    <p><hi rend="italic">Henricus Rex.</hi></p>
    <p>Briane, dic quae fama iam Regis tui est?</p>
    <p><hi rend="italic">Brian.</hi> Regem salutis esse
    sollicitum suae.</p>
    <p>Namque una toto potior est regno salus.</p>
    <p><hi rend="italic">Henr.</hi> Quid de Bolena?
    <hi rend="italic">Bria.</hi> Regio dignam thoro,</p>
    <p>Dignamque, sceptro virginem, dignam tuo</p>
    <p>Amore amicam. <hi rend="italic">Henr.</hi> Nobiles
    ecquid mei?</p>
    <p>Ecquid Senatu? <hi rend="italic">Brian.</hi> Quod
    placet Regi, placet;</p>
    <p>Curanda semper, inquiunt, primum est salus.</p>
    <p><hi rend="italic">Hen</hi>. Istos veremur attamen.
    <hi rend="italic">Bria.</hi> Paucos timor</p>
    <p>Invasit aliquis, causa quae sit, haud sciunt.</p>
    <p>Iudicia populi nemo Rex curat sui.</p>
    <p>Regem sequuntur Nobiles quando favet.</p>
    <p>Spes dignitatis allicit; Iudex sui</p>
    <p>Nemo esse Regis debet. <hi rend="italic">Henr.</hi>
    Ast ordo sacer.</p>
    <p>Quid ille de me? <hi rend="italic">Brian.</hi>
    Murmurat, causas petit,</p>
    <p>Divisa partes studia iam multas habent.</p>
    <p>Probare multi non volunt, plures probant.</p>
    <p><hi rend="italic">Hen.</hi> Quid tu Briane?
    <hi rend="italic">Br.</hi> Regibus quicquid lubet,</p>
    <p>Istud licet: nam Iura Reges non ligant.</p>
    <p>Quae grata sunt, sunt licita regnanti bona.</p>
    <p>Amare primum quod volunt, dein frui.</p>
    <p>Regum est voluptas, subditos decet labor.</p>
    <p><hi rend="italic">Hen.</hi> Agedum voluptas haec mea
    est; hoc cor meum,</p>
    <p>Haec spes, Bolena, pallidum excutias metum,</p>
    <p>Et mordicantes exulent curae procul.</p>
    <p>Fies beata Regis amplexu tui.</p>
    <p><hi rend="italic">Bolena.</hi> Isto licebit, cum
    voles, tantum modo,</p>
    <p>Duces pudicam, virginem, castam, probam.</p>
    <p>Fides pudoris integra est. Equidem tuus</p>
    <p>Mihi iam medullas tangit, et fibras amor,</p>
    <p>Tuoque vultu vulneror, nunquam tamen,</p>
    <p>(Gemmata Coeli tecta, Divorum Domos,</p>
    <p>Ipsumque testor lucis aetheriae iubar)</p>
    <p>Nunquam pudoris claustra solventur mei,</p>
    <p>Nisi nuptiarum vinculo. <hi rend="italic">Henr.</hi>
    Regis preces</p>
    <p>Etiam repelles? <hi rend="italic">Bolen.</hi> Cum
    pudore sint preces.</p>
    <p><hi rend="italic">Hen.</hi> Cum amore sunt.
    <hi rend="italic">Bo.</hi> Nec virginem solvent
    preces,</p>
    <p>Nec amor pudicam. <hi rend="italic">Henr.</hi> Nempe
    tu nescis tuum</p>
    <p>Amare Regem. <hi rend="italic">Bolen.</hi> Te meum
    Regem colo;</p>
    <p>Si vis amabo coniugem. Nosti meum</p>
    <p>Quo flagret igne pectus, at pudor placet.</p>
    <p><hi rend="italic">Henr.</hi> Briane, cura ne quid
    huic desit meae.</p>
    <p>Subite in Aulam, consilia volvam hic mea.</p>
    <p><hi rend="italic">Brian.</hi> Longlandus ecce, Regis
    affatum petit.</p>
  </div>
  <div type="level2" xml:id="scena-iii.-1">
    <head>15. SCENA III.</head>
    <p>Henricus Rex, Longlandus.</p>
    <p><hi rend="italic">Henricus Rex.</hi></p>
    <p>Vt semper aequor turbido impulsum Noto</p>
    <p>Vel huc vel illuc fluctibus fractis cadit;</p>
    <p>Sic vita Regum; turba curarum influit,</p>
    <p>Et turba rursum; nulla regnantum est quies.</p>
    <p>Si arridet aliquid Principi, haud vulgo placet.</p>
    <p>Et iudicare Principem cuncti volunt.</p>
    <p>Nunquam voluptas libera est. Testor tamen</p>
    <p>Radiantis Æthrae Numen, aut votum assequar,</p>
    <p>Aut cuncta vertam. Nullus in Regem est satis</p>
    <p>Iustus tumultus; Arguant, damnent, fremant,</p>
    <p>Sceptrum Bolena capiet, et Regis thronum.</p>
    <p>Haec est voluptas, et voluntas est mea.</p>
    <p>Longlande quid tu? <hi rend="italic">Longl.</hi>
    Parui iussis tuis;</p>
    <p>Discussa res est tota; nec certi satis</p>
    <p>Iuris quod optas. Nuptias cuncti probant;</p>
    <p>Dubitare pauci vix queunt. Menti tuae</p>
    <p>Hanc adde legem; quod volunt docti, sequi.</p>
    <p>Vna est salutis, crede Rex, certae via,</p>
    <p>Quod lege certâ Praesulum sanxit Pater</p>
    <p>Mutare nolle. <hi rend="italic">Henr.</hi> Rursus in
    dubios trahis</p>
    <p>Animum tumultus. <hi rend="italic">Longl.</hi> Tota
    Reginam Anglia</p>
    <p>Amat, petitque; sanctitas vitae placet,</p>
    <p>Castique mores, et pudor, pietas, fides.</p>
    <p>Reperire virtus ipsa maiorem nequit.</p>
    <p><hi rend="italic">Henr.</hi> Decus omne, fateor,
    integrae vitae tulit.</p>
    <p>Tam sancta, tam pudica, tam affatu gravis.</p>
    <p>Virtute radiat, iubare quam Phoebus magis.</p>
    <p>Quid fiet ergo? deseram quod Rex volo?</p>
    <p>Quod amo? quod isto pectore occlusum latet?</p>
    <p>Meum revellam cor mihi? Nunquid mihi</p>
    <p>Quicquam est timendum? <hi rend="italic">Lon.</hi>
    Forsitan Caesar tibi</p>
    <p>Rex, est timendus; namque Reginae suam</p>
    <p>Putat esse causam. Crede Rex Burgundica</p>
    <p>Domus hic laborat; dedecus nescit pati,</p>
    <p>Regalis ille sanguis, iras colligit,</p>
    <p>Subitoque motu saevit, et quod non cupit</p>
    <p>Severitate vindicat. <hi rend="italic">Henr.</hi>
    Rursum abripis</p>
    <p>Mentem in tumultus, Caesar est armis potens,</p>
    <p>Validâque totum territat mundum manu:</p>
    <p>Et imminere iam meis regnis potest.</p>
    <p>Quid heu? quid amens corde turbato loquor?</p>
    <p>Istum verebor Caesarem, et sceptrum geram?</p>
    <p>Parebo regnans Caesari? Plusquam est satis;</p>
    <p>Fiet, quod opto. Pontifex utinam meos</p>
    <p>Probet dolores! Debet hic multum mihi;</p>
    <p>Iuvi vocatus, quicquid optavit, dedi.</p>
    <p>Meritis rependat gratiam.
    <hi rend="italic">Longl.</hi> Novit tuam</p>
    <p>Iam Roma causam, Pontifex motus dolet,</p>
    <p>Favere vellet; merita commotum trahunt.</p>
    <p>At statuat aliquem ut arduae causae modum</p>
    <p>Ab urbe mittit Iudicem. <hi rend="italic">Henr.</hi>
    Quem? edissere.</p>
    <p><hi rend="italic">Longl.</hi> E purpuratis Patribus
    Campegium.</p>
    <p>Volsaeus alter iunctus est Iudex simul.</p>
    <p><hi rend="italic">Henr.</hi> Bene est, soluto corde
    iam liber feror.</p>
    <p>Audita multos causa dissolvet dolos.</p>
    <p>Nunquam recuso Iudicem: actutum meas</p>
    <p>Subeat in oras. <hi rend="italic">Longl.</hi> Angliae
    portum tenet,</p>
    <p>Subitque regnum. <hi rend="italic">Henr.</hi> Perge
    quod superest, tuis</p>
    <p>Hoc mando curis; quod petit tempus, para.</p>
    <p><hi rend="italic">Longl.</hi> Sed en Senatus, Regium
    accedit thronum.</p>
  </div>
  <div type="level2" xml:id="scena-iv.-1">
    <head>16. SCENA IV.</head>
    <p>Senatus, Henricus Rex, in Senatu Roffensis episcopus, Morus, et
    alii.</p>
    <p><hi rend="italic">Roffensis.</hi></p>
    <p>Fortunet Æther, Magne Rex, sceptrum hoc tuum.</p>
    <p>Vides Senatum, causa commotum trahit</p>
    <p>Tuae salutis, consule et regno, et tibi;</p>
    <p>Precamur omnes; Anglia expandit manus</p>
    <p>Supplexque Regi lachrymas offert suas.</p>
    <p>Nunquam repelle coniugem, sanctam, piam,</p>
    <p>Et castitatis inclytae exemplar novum.</p>
    <p>Vis magna Regum est; aurea quicquid face</p>
    <p>Surgens ab undis lustrat, aut tegit cadens</p>
    <p>Curru soluto Phoebus; hoc Reges habent.</p>
    <p>Submissa Tellus, ceu vices magni gerant</p>
    <p>Tonantis, illos suspicit, tremit, colit.</p>
    <p>At ipse Regum Rector, et Regum est Deus,</p>
    <p>Cuius tonantes Numen horrescunt poli,</p>
    <p>Timentque Manes; Hunc decet Reges Deum</p>
    <p>Semper pavescant: si quis irritet polos</p>
    <p>Superbientis error infandus throni,</p>
    <p>Frustra haud coruscos aethere incusso globos</p>
    <p>Molitur, altos vertices Regum quatit,</p>
    <p>Et regna vertit integra, et plebem opprimit.</p>
    <p>Istud verendum est, una ne totum premat</p>
    <p>Ruina regnum. Non feret, nunquam feret</p>
    <p>Quod obstinatâ mente moliris nefas.</p>
    <p>Eiicere ductam coniugem, et foedâ sacrum</p>
    <p>Polluere thalamum labe. Non dubio est locus,</p>
    <p>Rem iudicatam solvis, et certam negas.</p>
    <p>Latere Regum scelera non possunt diu,</p>
    <p>Iam fama sparsit. Ista transversos agit</p>
    <p>Cupido Reges; cordis imperium Venus</p>
    <p>Exercet omne, ratio deiecta est loco,</p>
    <p>Animum voluptas cum subit. Sit Rex satis,</p>
    <p>Audi monentes, coniugem serva tuam;</p>
    <p>Et pone quicquid impius suadet furor.</p>
    <p><hi rend="italic">Henr.</hi> Amoris iste sermo, quem
    Praesul facis,</p>
    <p>Amoris in me est; nostra tibi curae est salus.</p>
    <p>Gratum est: vereri sed tamen iam sit satis.</p>
    <p>Nihil hic timete, conscium testor Deum,</p>
    <p>Amor hoc salutis corde sub nostro latet,</p>
    <p>Non est libido, coniugem sanctam hactenus</p>
    <p>Habere licuit, Regiâ excelsam domo,</p>
    <p>Vultu venustam; placuit, ast ultra nequit.</p>
    <p><hi rend="italic">Morus.</hi> Consulere famae maximos
    semper decet Reges,</p>
    <p>Ducesque; vita cum foeda est Ducum</p>
    <p>Excutere sacrum subditi tentant iugum.</p>
    <p>Age Rex, Bolena regium ascendet thronum?</p>
    <p>Coniuncta Regi regium implebit thronum?</p>
    <p>Quid Fama dicet? Vulgus infamem putat</p>
    <p>Et impudicam, prostituto quae suum</p>
    <p>Pudore passim perdita extinxit decus.</p>
    <p>Vicina testis Gallia est, scortum hic fuit;</p>
    <p>Et nostra testis Anglia est; virgo hic prius</p>
    <p>Fregit pudorem: fabula et vulgi probrum est.</p>
    <p>Vt nempe consors Regis impura manu</p>
    <p>Tua sceptra tractet? Magne Rex, famae tuae</p>
    <p>Meminisse debes, laesa vix unquam redit.</p>
    <p>Et Christiano nuberet Regi impia?</p>
    <p>Sectam Lutheri sequitur, et mores simul.</p>
    <p>Ea fama vulgi est. Tu tuum serva decus,</p>
    <p>Titulo superbus iam novo, dum Ecclesiae</p>
    <p>Defensor audis. Roma nam nunquam hoc nefas</p>
    <p>Amica cernet, ipsa damnabit nefas.</p>
    <p><hi rend="italic">Henr.</hi> Probata More iam tua est
    Regi fides;</p>
    <p>Grata est voluntas. Ista ne rursum occinas,</p>
    <p>Commenta vulgi; ficta sunt quae iam refers.</p>
    <p>Bolena Virgo est, fama mentitur levis,</p>
    <p>Sic saepe lacerat optimos vulgus viros.</p>
    <p>Famam Bolena temnit, involvit suos</p>
    <p>Virtute mores. Sit satis; nunc dum est opus,</p>
    <p>Quem Roma mittit Iudicem, occursu prius</p>
    <p>Excipite vestro, cerno, namque ad nos subit.</p>
  </div>
  <div type="level2" xml:id="scena-v.-1">
    <head>17. SCENA V.</head>
    <p>Campegius, Henricus Rex, Volsaeus.</p>
    <p><hi rend="italic">Campegius.</hi></p>
    <p>Vrbemque et Orbem qui sacrâ fraenat manu</p>
    <p>Regum secundus Arbiter felix tibi</p>
    <p>Iubet esse Regnum: filium amplexu sacrae</p>
    <p>Dilectionis stringit, et retinet suum.</p>
    <p><hi rend="italic">Henr.</hi> Vivat beatus Pontifex,
    regum parens,</p>
    <p>Dominusque rerum. <hi rend="italic">Cam.</hi> Iudicem
    causae hic vides;</p>
    <p>Me misit ille, mandat ut causae Arbiter</p>
    <p>Volsaeus adsit. <hi rend="italic">Hen.</hi> Sit
    licet, votum hoc meum est,</p>
    <p>Decernat aequum quicquid errorem facit.</p>
    <p><hi rend="italic">Campeg.</hi> Iam certa totum fama
    pervasit solum.</p>
    <p>Miratur ipse Pontifex, urget graves</p>
    <p>Caesar querelas, omnium est certus dolor.</p>
    <p>Si causa nostro caperet arbitrio modum,</p>
    <p>Gauderet Orbis. <hi rend="italic">Henr.</hi> Opto,
    vos finem date.</p>
    <p>Regenda vestro iam mea arbitrio est salus.</p>
    <p><hi rend="italic">Campeg.</hi> Vtinam liceret lite
    non motâ exequi</p>
    <p>Quod poscit aequum. <hi rend="italic">Volsaeus.</hi>
    Forte, Reginae prius</p>
    <p>Suadenda pax est; ut reor, pacem volet.</p>
    <p>Modesta, sancta est, pacis optabit locum</p>
    <p>Vt sola vivat. <hi rend="italic">Campeg.</hi> Ergo
    Reginae prius</p>
    <p>Tentetur animus; sola si vitam expetat,</p>
    <p>Res acta tota est; Iudices si nos volet,</p>
    <p>Praesto ad tribunal adsit.
    <hi rend="italic">Hen.</hi> Hoc iam sit ratum.</p>
    <p>Nihil moror, Volsaee Reginam mone.</p>
    <p>Subeamus aulam, consilia non deerunt nova.</p>
  </div>
  <div type="level2" xml:id="scena-vi.-1">
    <head>18. SCENA VI.</head>
    <p>Catharina, Volsaeus, Varamus.</p>
    <p><hi rend="italic">Catharina.</hi></p>
    <p>Quis est rumor? Iudices ergo meae</p>
    <p>Ab urbe causae Pontifex Magnus dedit?</p>
    <p><hi rend="italic">Varamus</hi>. Regina, sic est,
    purpuratus hic Pater</p>
    <p>Adest ab urbe, Iudicem hunc fas est pati.</p>
    <p><hi rend="italic">Cathar.</hi> Ergo obstinatus Regis
    insultat furor?</p>
    <p>Et ista coeco corripit victum impetu</p>
    <p>Libido regem? Magne Coelorum Tonans,</p>
    <p>O qui recessus cordium et fibras vides,</p>
    <p>Imosque scrutans pectorum nosti sinus,</p>
    <p>Et ista pateris? Istud amentis nefas</p>
    <p>Facinusque Regis? <hi rend="italic">Varam.</hi> Tanta
    tempestas tuum</p>
    <p>Ne turbet animum, diriget causam Tonans,</p>
    <p>Volsaeus eccum; forte mandatum feret.</p>
    <p><hi rend="italic">Vols.</hi> Regina vive;
    <hi rend="italic">Cath.</hi> Nempe, Reginam vocas.</p>
    <p><hi rend="italic">Vo.</hi> Etiamque veneror hactenus.
    <hi rend="italic">Ca.</hi> Nempe hactenus?</p>
    <p>Quid est? quid urges? <hi rend="italic">Vols.</hi>
    Nuntium pacis fero</p>
    <p>Si grata pax est. <hi rend="italic">Cath.</hi> Grata
    pax est, si mihi</p>
    <p>Pacem relinquas. <hi rend="italic">Volsae.</hi> Si
    voles; iam Iudicem</p>
    <p>Huc Roma misit, ipse connubium ut tuum</p>
    <p>Cum Rege noscat; solvat, aut ratum probet.</p>
    <p>Haec est potestas. <hi rend="italic">Cath.</hi> Nempe
    connubium ut meum</p>
    <p>Cum Rege noscat? Pontifex istud prius</p>
    <p>Sanxit, probavit, annuit; magni duo</p>
    <p>Iunxere Reges dexteras, foedus ratum</p>
    <p>Fecere nostrum, nata proles est mihi</p>
    <p>Regique, tota gratulata est Anglia,</p>
    <p>Applausit Orbis. Ecce bis denos simul</p>
    <p>Habitamus annos, certa connubii fides</p>
    <p>Dubios reliquit optimos nunquam viros;</p>
    <p>Quid nunc? et actam rursus agere rem cupis?</p>
    <p>Volsaee tanti causa tu solus mali es,</p>
    <p>Perdisque Regem. Scilicet quando tua</p>
    <p>Gravis est libido, nec tibi Nepos meus</p>
    <p>Favere Caesar iam potest, in me irruis,</p>
    <p>Et dira fundis odia, et exitium ingeris.</p>
    <p><hi rend="italic">Vols.</hi> Suadere pacem venio, si
    pacem voles</p>
    <p>Praesto est tribunal si negas.
    <hi rend="italic">Cath.</hi> Cede hinc, abi,</p>
    <p>Veniam ad tribunal, causa me audacem facit.</p>
    <p>O sors! et usque et usque me iactas tuis</p>
    <p>Adversa fatis? ergo Connubii mei</p>
    <p>Quisquam revellet improbans Iudex fidem?</p>
    <p>Æterne Genitor, cernis hos fletus meos</p>
    <p>Animi dolores cernis, ô aliquod mihi</p>
    <p>Solamen a te! <hi rend="italic">Procur.</hi> Domina,
    ne tanto tuum</p>
    <p>Confunde luctu pectus, en Regem vides,</p>
    <p>Venit ad Tribunal, Iudices adsunt simul.</p>
  </div>
  <div type="level2" xml:id="scena-vii.">
    <head>19. SCENA VII.</head>
    <p>Campegius, Volsaeus, Henricus Rex, Catharina Regina, Brianus,
    Varamus.</p>
    <p><hi rend="italic">Campegius.</hi></p>
    <p>Optanda fuerat optimae pacis quies;</p>
    <p>Spes ista non est; causa Iudicium petit.</p>
    <p>Et nunc sedemus Iudices. Summus iubet</p>
    <p>Princeps sacrorum Pontifex. Tabulas lege,</p>
    <p>Nostra ut potestas constet, et causae modus.</p>
    <p><hi rend="italic">Recitatur Pontificis
    Mandatum.</hi></p>
    <p><hi rend="italic">Vols.</hi> Dicenda nunc est causa,
    Rex adsit prior,</p>
    <p>Regina deinde. Ferre Maiestas suos</p>
    <p>Vtrimque debet Iudices.
    <hi rend="italic">Campeg.</hi> Nunc tu prior</p>
    <p>Pro Rege loquere, deinde Reginae vices,</p>
    <p>Quisquis subibit, Ordo Iudicium regit.</p>
    <p><hi rend="italic">Brian.</hi> Pro Rege causam, quando
    Maiestas iubet</p>
    <p>Aggrediar. <hi rend="italic">Var.</hi> Agedum
    postulat nondum hoc locus.</p>
    <p>In hunc et istum Iudicem assensum prius</p>
    <p>Require nostrum. <hi rend="italic">Brian.</hi>
    Iudices ambos dedit,</p>
    <p>(Recitata lex est) Pontifex; nulla est mora;</p>
    <p>Certa est potestas. <hi rend="italic">Vara.</hi> Lex
    sit, assensum negat</p>
    <p>Regina, quivis non dari Iudex reae</p>
    <p>Debet, potestque. <hi rend="italic">Bria.</hi> Certa
    lex est, quamdiu</p>
    <p>Revocata non est, aut novam legem doce.</p>
    <p>Aggrediar iterum. <hi rend="italic">Proc.</hi>
    Provocat, nondum tibi</p>
    <p>Dicenda causa est: nec locum, nec Iudices</p>
    <p>Regina patitur. <hi rend="italic">Cath.</hi> Provoco,
    appello; meus</p>
    <p>Sit ipse Iudex Pontifex. <hi rend="italic">Camp.</hi>
    Quid te movet</p>
    <p>In hoc Tribunal? Iudices aequi sumus.</p>
    <p>Mandata promas, ipse discedam prior.</p>
    <p><hi rend="italic">Cathar.</hi> Nec iste Iudicii
    locus; nec Iudices</p>
    <p>Favent querelae. Litis author hic sedet,</p>
    <p>Rex ipse cunctas Angliae fraenans plagas;</p>
    <p>Ego peregrina. Iudices ambos sibi</p>
    <p>Rex obligatos novit, et sperat suos,</p>
    <p>Vtrumque fecit Praesulem. Testor Deum</p>
    <p>Pro lite nullus pectus infestat timor;</p>
    <p>Haec causa nostra est, provoco.
    <hi rend="italic">Vol.</hi> Frustra, novam</p>
    <p>Vel prome legem. <hi rend="italic">Henr.</hi> Quid
    tuas tanto genas</p>
    <p>Regina fletu spargis? haud odio meus</p>
    <p>Animus laborat, conscium pectus pati</p>
    <p>Istosque dubiae mentis haud possum metus.</p>
    <p>Cura est salutis; causa dicatur, volo.</p>
    <p>Pronuntiate Iudices, nec sit mora.</p>
    <p><hi rend="italic">Cathar.</hi> Nil provocatae Iudices
    causae dabunt?</p>
    <p><hi rend="italic">Vol.</hi> Nec fas, nec aequum est,
    causa dicenda est tibi.</p>
    <p><hi rend="italic">Cath.</hi> O Rex, per istas
    lachrymas, si quid mei</p>
    <p>Amoris in te est, supplicem cernis tibi,</p>
    <p>Licet ipse nolis, Coniugem, cernis tuam</p>
    <p>Tuique amantem Coniugem; per has manus,</p>
    <p>Per ista genua, per tuum sceptrum, precor,</p>
    <p>Per hanc meam, per hanc tuam natam, precor,</p>
    <p>Concede Lachrymis aliquid, et quondam tuae</p>
    <p>Concede charae coniugi, Iudex tuam</p>
    <p>Meamque summus Pontifex litem audiat.</p>
    <p><hi rend="italic">Henr.</hi> Regina, surge, quod
    petis, fiat volo.</p>
    <p><hi rend="bold">CHORVS.</hi></p>
    <p>Virginum Anglicarum.</p>
    <p>Quicunque amat flecti potest,</p>
    <p>Humanitatis est capax.</p>
    <p>Libido succumbit sibi,</p>
    <p>Cum pectus affectu tremit.</p>
    <p>Rex non ferre potest suae</p>
    <p>Lachrymas pudicae coniugis.</p>
    <p>Animumque movit intimum,</p>
    <p>Vultus nitentis syderis.</p>
    <p>Sed ferre non potest diu,</p>
    <p>Venus quod obstat ausibus.</p>
    <p>Iterum redibit ad nefas,</p>
    <p>Et rursus ardebit iecur.</p>
    <p>Simulare Reges sic sciunt,</p>
    <p>Vincuntur et vincunt tamen.</p>
    <p>Paucis Bolena nutibus</p>
    <p>Flammam excitabit maximam.</p>
    <p>Haec est amoris magna vis</p>
    <p>Nil ferre quod flammas premit.</p>
    <p>Haec foeminae vis pervicax,</p>
    <p>Voto potiri quod iuvat.</p>
    <p>Victor resiste qui potes,</p>
    <p>Namque illa vincens opprimit</p>
    <p>Bolena iam Regem tenet,</p>
    <p>Flammam fovet, sed se negat,</p>
    <p>Et dum negat flammam fovet.</p>
    <p>Damnosa lateri fit comes,</p>
    <p>Tractat dapes, tractat thoros,</p>
    <p>Tractando Regem decipit,</p>
    <p>Tractando Regem lancinat.</p>
    <p>Perversitatis est genus</p>
    <p>Miseros amore fallere.</p>
    <p>Sic sauciat placens amor,</p>
    <p>Et amando saucios necat,</p>
    <p>Frustra tamen, Rex hic amat,</p>
    <p>Nam Roma non probat scelus,</p>
    <p>Haec certa semper est fides,</p>
    <p>Probare quod fecit Deus.</p>
    <p>Favere Roma dum solet</p>
    <p>Fallere fidem nunquam solet.</p>
    <p>Prement Tribunal Iudices,</p>
    <p>Sed hi probabunt nuptias.</p>
    <p>Quod lex probat, nemo improbat;</p>
    <p>Lex certa vitae regula est.</p>
    <p>Non aequitas probat nefas,</p>
    <p>Cum fert tribunal aequitas.</p>
    <p>Crudelis illa plus tamen</p>
    <p>Saevire contendet Venus.</p>
    <p>Thronum Bolena regium,</p>
    <p>Sceptrum Bolena regium,</p>
    <p>Thorum Bolena regium,</p>
    <p>Ascendet; accipiet, premet.</p>
    <p>Restare semper lachrymae,</p>
    <p>Restare debent lachrymae.</p>
    <p>Nos hinc cantus Virgines</p>
    <p>Et lachrymas demus novas,</p>
    <p>Nequeunt moveri lachrymis,</p>
    <p>Nec fata mutantur prece;</p>
    <p>Subire fortunam decet,</p>
    <p>Quam fata donant patriae.</p>
  </div>
  <div type="level2" xml:id="actvs-tertivs">
    <head>21. ACTVS TERTIVS</head>
    <p></p>
  </div>
  <div type="level2" xml:id="scena-i.-2">
    <head>22. SCENA I.</head>
    <p>Henricus, Campegius, Volsaeus, Brianus, Guilhelmus Varamus.</p>
    <p><hi rend="italic">Henricus Rex.</hi></p>
    <p>Rursum ad tribunal, Iudices; Nunquam mora</p>
    <p>Obesse Regi debet, et tantum moram</p>
    <p>Regina quaerit. Pectoris moti vagos</p>
    <p>Superare fluctu, nequeo, succumbo mihi,</p>
    <p>Et dubia turbat, vexat, infestat salus.</p>
    <p>Vacate causae Iudices. <hi rend="italic">Campeg.</hi>
    Equidem cupis,</p>
    <p>Alia potestas facta Reginae fuit.</p>
    <p>Et ipse Iudex Pontifex Romae est datus.</p>
    <p><hi rend="italic">Henr.</hi> Si provocavit illa,
    concessa abnuo,</p>
    <p>Dicenda causa est, ferre iam nolo moras</p>
    <p>Pornuntiate iudices. <hi rend="italic">Volsaeus.</hi>
    Ne sit mora</p>
    <p>Iterum ad Tribunal; quicquid hinc, quicquid potest;</p>
    <p>Pars inde promat. <hi rend="italic">Brian.</hi>
    Regium nutum sequens</p>
    <p>Aggrediar ergo. Iulii scriptum Papae</p>
    <p>Diploma promo, fraudibus ne sit locus,</p>
    <p>Errore constat: ordo falsarum patet</p>
    <p>Cuicunque rerum. Regis Henrici fuit</p>
    <p>Ætas tenella, at istud hoc scriptum negat.</p>
    <p>Nam natus annos ipse bis senos fuit.</p>
    <p>Hic nuptiarum finis, ut nostri foret</p>
    <p>Pax certa regni: poterat at nondum puer</p>
    <p>Meminisse pacis; cumque regales thoros</p>
    <p>Catharina consors adiit, Henricus Pater</p>
    <p>Tristi supremam clauserat fato diem.</p>
    <p>Petita Romae multa, descriptae preces,</p>
    <p>Missae, remissae; quicquid est actum, puer</p>
    <p>Nescivit hic Rex, cuncta mandato carent.</p>
    <p>Affinitatis Pontifex obicem abstulit</p>
    <p>Equidem fatemur; alius infirmas obex</p>
    <p>Semper reliquit nuptias, nec hunc suo</p>
    <p>Removere iure Pontifex unquam potest.</p>
    <p>Coniuncta namque tunc suo Arthuro fuit</p>
    <p>Regina sponso, passa quae coniux virum est,</p>
    <p>Et dissoluto est vinculo exclusus pudor.</p>
    <p>Haeret potestas prima, nec quicquam hic potest;</p>
    <p>Et quod secutum est lege fit nulla ratum.</p>
    <p>Caelestis haec, et Iuris humani est fides.</p>
    <p><hi rend="italic">Vols.</hi> Dicenda utrimque causa:
    nunc dicat rea;</p>
    <p>Diffugia rursum quaerere hic certum est nefas.</p>
    <p><hi rend="italic">Varam.</hi> Nullam severi iuris aut
    legem novam,</p>
    <p>Veterem aut veremur; iura Reginae probant</p>
    <p>Humana causam, nuptias nullus ratas</p>
    <p>Obex resolvit. Provocatae cesserat</p>
    <p>Rex ipse causae, Summus est Iudex Papa.</p>
    <p>Cur hoc tribunal rursus? at dicam tamen,</p>
    <p>Carere iure causa Reginae nequit,</p>
    <p>Affinitatis Pontifex obicem abstulit,</p>
    <p>Fateris, inquis: alter est obex ais,</p>
    <p>Coniuncta sponso passa coniux est virum,</p>
    <p>Adire fratris potuit, haud unquam thorum.</p>
    <p>Haec causa duplex. Verba non fallax feram,</p>
    <p>Affinitatis ergo nulla vis ratas</p>
    <p>Dissolvit unquam nuptias: hic omnia</p>
    <p>Humana cessant iura, nil pactis obest,</p>
    <p>Vis nulla legum. Fuerit aetatis puer</p>
    <p>Tum Rex tenellae; crede, non aetas obest,</p>
    <p>Cum lege certâ summus edicit ratum,</p>
    <p>Quod vult Sacerdos, Pacis augurium fuit</p>
    <p>Regale foedus, pacis experta est bonum,</p>
    <p>Britanna Tellus. Angliae testor plagas,</p>
    <p>Quacunque tumidum parte despiciunt mare,</p>
    <p>Florere nunquam posset hoc regnum magis.</p>
    <p>Hic arma cessant, omnium ubertas fluit</p>
    <p>Optata rerum, Sacra Maiestas, tuam hic</p>
    <p>Appello mentem, testor hoc sceptrum tuum,</p>
    <p>Saepe, inquiebas, ista debentur novae</p>
    <p>Felicitatis tempora uxori meae.</p>
    <p>Vna est beatum quae facit regnum suis</p>
    <p>Regina lachrymis. Passa sed coniux virum est,</p>
    <p>Regisque fratrem. Si licet, testor tuum</p>
    <p>Coeli Monarcha Numen, et Phoebi iubar.</p>
    <p>Ne iungeretur coniugi Arthurus suae</p>
    <p>Pater ante cavit, cura matronae data est</p>
    <p>Nam tabe Princeps corpus infirmum gravi</p>
    <p>Languens trahebat; ipsa confessa est probae</p>
    <p>Regina vitae, rursus appello tuam</p>
    <p>Rex magne mentem, regiam appello fidem;</p>
    <p>Inventa virgo est cum tuum intravit thorum.</p>
    <p>Tua ista vox est, regiâ nostram fide</p>
    <p>Confirmo causam. Quicquid opponis, cadit;</p>
    <p>Et veritatis Iudices lucem vident</p>
    <p>Certare levibus non decet tantum dolis</p>
    <p>Cum causa regis anxium exercet forum.</p>
    <p><hi rend="italic">Cam.</hi> Audita causa est; quid
    tamen? quid hi volunt?</p>
  </div>
  <div type="level2" xml:id="scena-ii.-2">
    <head>23. SCENA II.</head>
    <p>Roffensis, Campegius,Volsaeus, Rydlaeus, Henricus Rex.</p>
    <p><hi rend="italic">Roffensis.</hi></p>
    <p>Novum hoc tribunal, forma iudicii haec nova.</p>
    <p>Inusitatum Regibus nostris forum.</p>
    <p>Rex ipse causam dicit, et causam simul</p>
    <p>Regina dicit; ipsa Maiestas rea est.</p>
    <p>Periere mores, Ætheris Magni polos</p>
    <p>Nondum veremur: certa connubii fides</p>
    <p>En hic laborat. Iudices, non est satis</p>
    <p>Solia ista premere; levibus hic ingens modo</p>
    <p>Fit pugna verbis, causa perspecta est satis</p>
    <p>Et nota vobis Regis in certo est salus,</p>
    <p>Periclitatur Angliae regni salus.</p>
    <p>Hoc cogitate. Tollite ambages fori,</p>
    <p>En scripta causa est, quisquis oppugnat, fidem</p>
    <p>Oppugnat hostis, Cernit hoc pectus Tonans</p>
    <p>Istas medullas cernit, atque amimi sinus,</p>
    <p>Si falsa scripsi flammeos ruptis globos</p>
    <p>Iaculetur in me nubibus, caput hoc stygi</p>
    <p>Immittat atrae. Sacra divini probant</p>
    <p>Oracla verbi quicquid hic claudit liber.</p>
    <p>Si causa poscit, morte testabor meâ.</p>
    <p>Si quis senili est corpore in nostro cruor</p>
    <p>Vocem hanc probabit. Nuptias, ô Rex, tuas,</p>
    <p>Sit testis Æther, solvere in terris potest</p>
    <p>Vis nulla legum. Cernite hos, et hos libros;</p>
    <p>Laborat ordo quisquis in regno est sacer.</p>
    <p><hi rend="italic">Ca.</hi> Depone libros; tu quid in
    causam hanc moves.</p>
    <p><hi rend="italic">Rydlaeus.</hi> Iniquitate motus
    accedo forum;</p>
    <p>Et hoc tribunal. Arbitri in partes eunt,</p>
    <p>Iusta hic laborat causa dum Iudex timet;</p>
    <p>Et iudicare clara dum res est nequit.</p>
    <p>Vbi nunc severus Angliae quondam rigor?</p>
    <p>Etiam timetur Veritas; aut est suâ</p>
    <p>Invisa luce; lucis istius iubar</p>
    <p>En his refulget in libris; legum sacra</p>
    <p>Hic iura Regis nuptias firmas docent.</p>
    <p>Vox haec bonorum est. Anglia incumbit suis</p>
    <p>Iam prona damnis, deserat nam si suum</p>
    <p>Regina thalamum schismata et sectae novae</p>
    <p>Dubiaque penitus dividet regnum fides.</p>
    <p>Hinc bella diris Caesar urgebit minis,</p>
    <p>Armatus unde Civis in Civem ruet.</p>
    <p>Pretium furoris Anglia in ferrum cadet.</p>
    <p><hi rend="italic">Henr.</hi> Haeretis iterum Iudices?
    frustra timent</p>
    <p>Qui verba fundunt. <hi rend="italic">Camp.</hi>
    Subita ne properes rei</p>
    <p>Iudicia magnae, veritas amat moram,</p>
    <p>Qui iudicando properat, iniustus fere est.</p>
    <p><hi rend="italic">Henr.</hi> Res ipsa poscit clara
    iudicium breve.</p>
    <p>Etiam tribunal deseris? <hi rend="italic">Camp.</hi>
    Sic est opus</p>
    <p>Si sera causa est Magne Rex patere has moras,</p>
    <p>Iudicia Romae subita Iudex non facit.</p>
    <p><hi rend="italic">Volsaeus.</hi> Nec ipse nostro
    solus arbitrio queo</p>
    <p>Finire causam; patere rex tempus breve;</p>
    <p>Et hoc tribunal coge cum rursus voles.</p>
  </div>
  <div type="level2" xml:id="scena-iii.-2">
    <head>24. SCENA III.</head>
    <p>Henricus Rex, Thomas Morus.</p>
    <p><hi rend="italic">Henricus.</hi></p>
    <p>Quid igitur? ecce pepulit hoc pectus tremor?</p>
    <p>Consurgit ira, serpit in fibras amor,</p>
    <p>Instabilis instar aequoris raptus feror.</p>
    <p>Quid, Anime, titubas? Vincar, et quod Rex volo</p>
    <p>Non obtinebo? Non decet Regem sequi</p>
    <p>Iudicia Legum; Iudicem nullus suum</p>
    <p>Rex confitetur; ipse mihi Iudex ero.</p>
    <p>Bolena, quanto pectus hoc motu quatis!</p>
    <p>Bolena, quanto concutis regnum metu!</p>
    <p>Te odere cuncti solus ego te Rex amo,</p>
    <p>Consurgit hostis Anglia, at pro te feram,</p>
    <p>Quicquid ferendum est; hic amor fiet furor.</p>
    <p>Aut hanc probabunt coniugem, quam Rex volo.</p>
    <p><hi rend="italic">Mor.</hi> Rex magne, pauca
    proloquar, si das moram.</p>
    <p><hi rend="italic">Henr.</hi> Eloquere More: plena
    libertas tibi est.</p>
    <p><hi rend="italic">Mor.</hi> Regina mittit, quem
    vides; ut te Tonans</p>
    <p>Regem suumque Coniugem servet diu</p>
    <p>Eadem precatur. Scire Maiestas tua,</p>
    <p>Iam debet istud; Iudicem missum prius</p>
    <p>Revocat in urbem Pontifex; Iudex erit,</p>
    <p>Dicenda Romae est causa. <hi rend="italic">Henr.</hi>
    Dicatur, volo.</p>
    <p>Curabo causae ut Pontifex addat modum.</p>
    <p><hi rend="italic">Morus.</hi> Rex magne, publicare
    mandatum decet.</p>
    <p><hi rend="italic">Henr.</hi> Satis ipse novi; facite
    Legati ut sciant.</p>
    <p>Dic More, novi pectus et mentem et fidem;</p>
    <p>Nunquid probabis nuptias Regis novas?</p>
    <p><hi rend="italic">Morus.</hi> Nunquam probabo:
    liberam mentem vides,</p>
    <p>Nunquam probabo. <hi rend="italic">Henr.</hi> Si
    velim? <hi rend="italic">Mor.</hi> Non hoc licet</p>
    <p>Quod semper optant Principes. Ne Rex velis,</p>
    <p>Eiicere primam coniugem si mens tibi est,</p>
    <p>Tibi tuaeque Patriae exitium paris.</p>
    <p><hi rend="italic">Henr.</hi> Mihi acquiesce, More, tu
    per me novo</p>
    <p>Honore surges. <hi rend="italic">Mor.</hi> Nullus
    hanc mentem mihi</p>
    <p>Mutabit unquam, sit licet primus tuâ</p>
    <p>Honos in Aula; vir bonus constans manet,</p>
    <p>Quem dona flectunt esse non potest bonus.</p>
    <p><hi rend="italic">H.</hi> Nil, More, pro me?
    <hi rend="italic">Mo.</hi> Crede Rex pro te omnia,</p>
    <p>Et hoc acerbae corpus impendam neci</p>
    <p>Si sit necesse: ratio permittit nihil,</p>
    <p>Moliris istud quando quod leges vetant.</p>
    <p>Rex oro muta cordis hoc votum tui.</p>
    <p><hi rend="italic">Henr.</hi> Hinc tu recede, quod
    petis curae ocyus.</p>
    <p><hi rend="italic">Morus.</hi> Regina, Rex, en prodit,
    audi Coniugem.</p>
  </div>
  <div type="level2" xml:id="scena-iii.-3">
    <head>25. SCENA III.</head>
    <p>Catharina, Henricus, Maria Filia.</p>
    <p><hi rend="italic">Catharina.</hi></p>
    <p>Abimus ergo, chare Coniux, O nimis</p>
    <p>Mihi triste nomen! coniugem ut coniux suam,</p>
    <p>Vltro repellat? iam tuo tota excidi</p>
    <p>Amata quondam pectore. O fatum grave!</p>
    <p>O sors! et istas ingeris clades mihi?</p>
    <p>Vt te relinquam? deseram hanc Aulam tuam?</p>
    <p>Potius per istud pectus, et notos tibi</p>
    <p>Sinus, cruoris ultimas guttas mei.</p>
    <p>Ferro require; plus amoris hic latet,</p>
    <p>Quam tu cruoris exiges, coniux.
    <hi rend="italic">Henr.</hi> Quid est?</p>
    <p>Dubium quid istud nomen? <hi rend="italic">Cath.</hi>
    Et dubium tibi?</p>
    <p>Hanc cerne prolem, Filiam hanc coniux tibi</p>
    <p>Non dubia peperi. Nunquid eiicies parens?</p>
    <p><hi rend="italic">Henr.</hi> Sit ista nata nostra,
    fortunae est meus</p>
    <p>Tribuendus error; <hi rend="italic">Cath.</hi> Nempe
    fortunae tuam;</p>
    <p>Tribuere natam Genitor, et sponsam voles?</p>
    <p>Ibera Tellus cur reliqui te! tuos</p>
    <p>Britanna Tellus cur subivi limites!</p>
    <p>Latere potui; clara Reginae in throno</p>
    <p>Fulsi, ut laterem: melius ah! melius lares</p>
    <p>Potui paternos colere, Coniux ô tamen!</p>
    <p>O chare coniux! <hi rend="italic">Henr.</hi> forsitan
    coniux fui,</p>
    <p>Hoc dum putabam foederis nomen mei,</p>
    <p>Nunc est apertus error, errorem exuo.</p>
    <p><hi rend="italic">Cathar.</hi> Istud negabis nomen?
    admitte alterum.</p>
    <p>O Rex! <hi rend="italic">Henr.</hi> in isto non ago
    Regem loco.</p>
    <p>Causa est salutis, iudicis vocem peto.</p>
    <p><hi rend="italic">Cath.</hi> Patere ergo quicquid
    postulat Iudex morae.</p>
    <p>Cur ante coniux displiceo? Si quod meum est</p>
    <p>Oppone crimen; si quod est, supplex precor</p>
    <p>Ignosce Coniux; supplicem cernis tuam</p>
    <p>Tuamne dicam? sum tua, et natam tuam</p>
    <p>Hic ecce cernis. <hi rend="italic">Henr.</hi> Surge,
    ne terram premas;</p>
    <p><hi rend="italic">Cat.</hi> Quaenam ergo surgam?
    misera, deiecta, impia?</p>
    <p><hi rend="italic">Henr.</hi> Regina surge.
    <hi rend="italic">Cath.</hi> Nomen hoc si das mihi,</p>
    <p>Regina sacram Regis appello fidem,</p>
    <p>Regina nulla est, aut simul coniux tua est.</p>
    <p>Nondumne nosti coniugem? nondum tuam?</p>
    <p><hi rend="italic">He.</hi> Assurge Coniux.
    <hi rend="italic">Cat.</hi> per tuam Coniux fidem,</p>
    <p>Per sacra nostri iura coniugii precor,</p>
    <p>Per has manus, per hos pedes, per hanc meam</p>
    <p>Tuamque Natam, cordis excludas tui</p>
    <p>Turpes amores, una te infestat Venus</p>
    <p>Infame monstrum; consule et famae tuae</p>
    <p>Meaeque solus finies litem arbiter</p>
    <p>Libido pectus foeda si linquat tuum.</p>
    <p><hi rend="italic">Hen.</hi> Non ista causa est,
    Regiae opprobrium Domus</p>
    <p>Me cogit; ipsa fervidam hanc mentem regas?</p>
    <p><hi rend="italic">Ca.</hi> Mei memento.
    <hi rend="italic">He.</hi> sum memor.
    <hi rend="italic">Ca.</hi> prolis memor.</p>
    <p>En ista proles est tua. <hi rend="italic">Henr.</hi>
    agnosco meam.</p>
    <p><hi rend="italic">Maria.</hi> Miserere Matris
    Genitor, et natae tuae</p>
    <p>Miserere. <hi rend="italic">Henr.</hi> Nata, sit
    satis, iam sum memor.</p>
    <p><hi rend="italic">Mari.</hi> Miserere Matris.
    <hi rend="italic">He.</hi> Nulla miseria est tuae</p>
    <p>O Nata Matris. Facere quid pro te queo?</p>
    <p><hi rend="italic">Cath.</hi> Faceret maritus quod sua
    pro coniuge;</p>
    <p>Faceretque quod Rex regiam quando fidem</p>
    <p>Regina poscit. <hi rend="italic">Henr.</hi> Vade nil
    deerit tibi,</p>
    <p>Praestabo quicquid Regium debet decus.</p>
  </div>
  <div type="level2" xml:id="scena-v.-2">
    <head>26. SCENA V.</head>
    <p>Haeresis, Luxuria, Impietas, Tyrannis, Henricus Rex.</p>
    <p><hi rend="italic">Haeresis.</hi></p>
    <p>Vt ecce languet? impotens, tristis, vagus</p>
    <p>Vt huc et illuc errat? ut sentit sui</p>
    <p>Animi labores? Agite ne pereat mihi,</p>
    <p>Initia nostri prima sunt regni, potens,</p>
    <p>Libido, pietas pulsa, crudelis manus,</p>
    <p>Renovate flammas cordis, in flammas eat.</p>
    <p>Bolena mentem turbet, et motus ciat.</p>
    <p><hi rend="italic">Luxur.</hi> Etiamne friges? membra
    torpescunt gelu</p>
    <p>Et amas Bolenam? non amas, tota excidit;</p>
    <p>Illa, illa, sacrum cordi idolum tui.</p>
    <p>Lux illa vitae, grata lux vitae tuae;</p>
    <p>Nec amas Bolenam? <hi rend="italic">Hen.</hi> Sentio
    ignescunt fibrae,</p>
    <p>Amo Bolenam; grata lux vitae est meae,</p>
    <p>Et impedire tot meos; heu tot, meos</p>
    <p>Cupiunt amores? Ipse coniurat polus.</p>
    <p>Omnes laborant, ut meos, quâ vi queunt</p>
    <p>Tollant amores. <hi rend="italic">Imp.</hi> Nempe dum
    langues pavens,</p>
    <p>Dum Ius vereris, dum novas leges times.</p>
    <p>Favere Iura Regibus semper solent</p>
    <p>Cum Iura mutant. <hi rend="italic">Henr.</hi> Anglia
    exitium pavet,</p>
    <p>Veretur arma, tot minas, tot iam videt</p>
    <p>Instare clades. <hi rend="italic">Tyran.</hi> Cor
    tibi iam Rex labat;</p>
    <p>Regnare qui vult cuncta contemnit potens.</p>
    <p>Armatque dextram, stabilit Imperium manus</p>
    <p>Cum vibrat ensem. Quando Rex vim non facit</p>
    <p>Vltro precatur; non decent Regem preces.</p>
    <p>Iubere Regum est; occidat, qui non probat.</p>
    <p><hi rend="italic">Henr.</hi> Amo Bolenam; testor has
    cordis faces;</p>
    <p>Amo Bolenam; nullus obstabit mihi.</p>
    <p>Haec est voluntas, iura connubii mei,</p>
    <p>Vel mox resolvant Iudices; vel iam moras</p>
    <p>Abrumpo cunctas, Agere iam Regem volo,</p>
    <p>Et rapere nostra postulat quantum salus.</p>
    <p>In regis una dextera est mors et salus.</p>
    <p><hi rend="italic">Luxur.</hi> Istis Bolena digna
    flammis est tui.</p>
    <p><hi rend="italic">Impiet.</hi> Tu pro Bolena iura
    comtemnas tuâ.</p>
    <p><hi rend="italic">Tyran.</hi> Tu quod Bolenae non
    favet, ferro opprime.</p>
  </div>
  <div type="level2" xml:id="scena-vi.-2">
    <head>27. SCENA VI.</head>
    <p>Longlandus, Henricus Rex.</p>
    <p><hi rend="italic">Longlandus.</hi></p>
    <p>Iudex recessit, Magne Rex.
    <hi rend="italic">Henr.</hi> Iudex meus?</p>
    <p><hi rend="italic">Longl.</hi> Quem misit ante
    Pontifex, Campegius.</p>
    <p><hi rend="italic">Hen.</hi> Et hinc recessit?
    <hi rend="italic">Long.</hi> Extulit regno pedem;</p>
    <p>Revocavit illum Pontifex; mox nox sacris</p>
    <p>Parere iussis debuit. <hi rend="italic">Henr.</hi>
    Regno exiit?</p>
    <p>Et hinc recessit? causa deserta est mea?</p>
    <p>Quid iste rursum Pontifex? quid vult? quid est?</p>
    <p>Nec iura nostrae Iudices causae dabunt?</p>
    <p><hi rend="italic">Longl.</hi> Dabit ipse iura
    Pontifex, Iudex tuae</p>
    <p>Vult esse causae; pareas tanto decet</p>
    <p>Regi sacrorum et Iudici: si ius sequi</p>
    <p>Tua est voluntas, ius dabit custos sacri;</p>
    <p>Qui Iuris exstat. <hi rend="italic">Henr.</hi> Abiit,
    et Regem tacens</p>
    <p>Contempsit idem. Nulla ducatur mora;</p>
    <p>Mea est Bolena, Regium intrabit thorum</p>
    <p>Mihi facta coniux; regium ascendet thronum</p>
    <p>Regina mecum: nil moror, Iudex ero.</p>
    <p><hi rend="italic">Lon.</hi> Ratione motus hos regas.
    <hi rend="italic">Hen.</hi> Ratio hoc iubet</p>
    <p>Quod mente verso. <hi rend="italic">Long.</hi> coeca
    transversum rapit</p>
    <p>Iam pectus ira; siste, da tempus tibi.</p>
    <p><hi rend="italic">Henr.</hi> En ipse fallor dum
    breves patior moras;</p>
    <p>Iam tempus obstat. <hi rend="italic">Long.</hi>
    tempus est semper breve</p>
    <p>Quando ira praeceps in nefas longum ruit.</p>
    <p><hi rend="italic">Henr.</hi> Ducere Bolenam, quis
    nefas dirum putet?</p>
    <p><hi rend="italic">Lon.</hi> Qui scit te habere
    coniugem. <hi rend="italic">He.</hi> Coniux erit;</p>
    <p><hi rend="italic">Longl.</hi> At esse coniux prima
    cum vivit, nequit.</p>
    <p><hi rend="italic">He.</hi> Istam repellam.
    <hi rend="italic">Long.</hi> Non licet, Iudex prius</p>
    <p>Decernat aequus; patere Rex parvas moras.</p>
    <p>Properasse semper poenitet, cum non potest</p>
    <p>Nocere tempus. <hi rend="italic">Henr.</hi> Iam mihi
    tempus nocet.</p>
    <p><hi rend="italic">Long.</hi> Operi nocere non solet
    tempus bono.</p>
    <p>Decidet ipse Pontifex causam brevi.</p>
    <p><hi rend="italic">Henr.</hi> Decidat ipse cum volet;
    nunc hoc volo,</p>
    <p>Bolena sit regina, sit Coniux mea.</p>
  </div>
  <div type="level2" xml:id="scena-vii.-1">
    <head>28. SCENA VII.</head>
    <p>Haeresis cum suis, Longlandus, Brianus.</p>
    <p><hi rend="italic">Haeresis.</hi></p>
    <p>Nempe hoc decebat; Tartari exulta Domus,</p>
    <p>Gaudete Manes, Angliae regnum mihi</p>
    <p>Iam iam patebit: nuptiae sunt hae meae,</p>
    <p>Rex dum Bolenam ducit Haeresim accipit.</p>
    <p><hi rend="italic">Long.</hi> O magne Coelorum Tonans,
    ecquid paras</p>
    <p>Miserae et trementi Patriae! totos gelu</p>
    <p>Serpit per artus, corde confuso tremo,</p>
    <p>Et ominosus territat mentem dies.</p>
    <p><hi rend="italic">Haeresis.</hi> Notalis ista est
    Haeresi natae dies</p>
    <p>Vestra est Sorores haec dies.
    <hi rend="italic">Luxur.</hi> luxum volet</p>
    <p>Meum Britannus, Luxuria quicquid facit</p>
    <p>Faciet Britannus; <hi rend="italic">Imp.</hi> Iuris
    excutiet iugum;</p>
    <p>Et Christiana quicquid iniungit fides,</p>
    <p>Nolet Britannus. <hi rend="italic">Tyran.</hi>
    Christiano sanguine</p>
    <p>Dextrae rubebunt; exilia, coecos specus,</p>
    <p>Ignes, catastas, verbera, et diras cruces</p>
    <p>Miseris Britannus Christianis adferet.</p>
    <p><hi rend="italic">Haeresis.</hi> Hic nuptiarum
    fructus est, hoc est nefas.</p>
    <p>Videre tales nuptias quantum iuvat?</p>
    <p>Iam iam licebit; dexteras, animos, fidem</p>
    <p>Iunxere Reges; Aula laetitiis sonat.</p>
    <p><hi rend="italic">Longl.</hi> Iterum trementi pectore
    et fracto feror.</p>
    <p>Sim falsus augur ô Tonans; ô quot neces!</p>
    <p>O quot gementis Angliae intueor mala!</p>
    <p>Cerno Brianum, pectoris crescit tremor;</p>
    <p>Quid est Briane? <hi rend="italic">Brian.</hi>
    Nuptiae Regis novae.</p>
    <p>Bolena coniux Regis est; fidem dedit.</p>
    <p><hi rend="italic">Lon.</hi> Quo teste tandem?
    <hi rend="italic">Bri.</hi> Nescio, vix est satis</p>
    <p>Notus sacerdos; acta res est; hoc cupit</p>
    <p>Nunc Rex, Bolena regiam excelso ferat</p>
    <p>Vertice coronam; tota iam Regis Domus</p>
    <p>Parat triumphum, gaudiis vacat Domus.</p>
    <p>En Rex et ipsa, prodeunt cuncti simul.</p>
  </div>
  <div type="level2" xml:id="scena-viii.">
    <head>29. SCENA VIII.</head>
    <p>Henricus Rex, Bolena, Granmerus.</p>
    <p><hi rend="italic">Henricus.</hi></p>
    <p>Quod Angliae foelix meae, et faustum diu</p>
    <p>Aspiret Æther, iam meis factum est satis</p>
    <p>Factum est abunde precibus; exsolvi meam</p>
    <p>Timore mentem, libero voto feror,</p>
    <p>Cessant tumultus conscii cordis male</p>
    <p>Haec nostra coniux, Angliae nostrae decus,</p>
    <p>Et digna Rege: restat ut sacrum ferat</p>
    <p>Diadema regni. <hi rend="italic">Bole.</hi> Magne Rex
    quod vis, iube.</p>
    <p>Tua est voluntas ut tui regni simul</p>
    <p>Sim facta consors. <hi rend="italic">Henr.</hi>
    Decuit, et favit polus:</p>
    <p>Granmere Praesul vertici imponas decus</p>
    <p>Regale sponsae. <hi rend="italic">Granm.</hi> Sic
    decet, tibi Angliae</p>
    <p>Rex gratulatur, laeta Maiestas tua</p>
    <p>Quod liberato pectore hoc sceptrum gerat.</p>
    <p>Tibi gratulatur, regia ô coniux, tuo</p>
    <p>Quod rex amore Patriae Dominam dedit.</p>
    <p><hi rend="italic">Βοl.</hi> Etiam hunc amorem Patria
    accipiet meum,</p>
    <p>Anglos amabo semper, et Patriam meam.</p>
    <p><hi rend="italic">Granm.</hi> Regina flecte; regium
    impono decus</p>
    <p>Diadema capiti: dexteram sceptrum impleat.</p>
    <p>Regina vive. <hi rend="italic">Henr.</hi> Gratulor,
    tu iam latus</p>
    <p>Regina claude; Regium solium preme.</p>
    <p><hi rend="italic">Acclamatio.</hi></p>
    <p><hi rend="italic">Annet, perennet, vivat, aeternum
    regat.</hi></p>
    <p><hi rend="italic">Henr.</hi> Sit testis Aether,
    conscium testor polum</p>
    <p>Fuit salutis cura connubium hoc novum,</p>
    <p>Catharina coniunx hactenus, nunc abdico;</p>
    <p>Regina non est, abnuo; haec coniux mea est,</p>
    <p>Regina vestra est. Festa sit regno dies;</p>
    <p>Auspicia Dominae plebis in ludos eant.</p>
    <p><hi rend="bold">CHORVS.</hi></p>
    <p>Vitiorum et Virtutum.</p>
    <p>Vbi a parte una Haeresis cum suis, ab altera Ratio cum Pietate et
    Clementia.</p>
    <p><hi rend="italic">Haeresis.</hi></p>
    <p>Nunc tandem laetis resonent ululatibus umbrae,</p>
    <p>Et piceos styx mota lacus Phlegetonque, Acheronque</p>
    <p>Attollant undas; fas est ridere sub Orco,</p>
    <p>Et nova de mediis solatia sumere poenis,</p>
    <p>Invidiam satiare suam, rabiemque replere;</p>
    <p>O Manes, Hymenaee, Hymenaee instate sonoris</p>
    <p>Vocibus, haec vestrae nam sunt sponsalia natae,</p>
    <p>Dum sibi Rex nullâ coniungit lege Bolenam,</p>
    <p>Me sibi desponsat secretis Angliâ fatis.</p>
    <p><hi rend="italic">Luxur.</hi> Luxuria taedas
    praeferam,</p>
    <p>Et Nuptiarum pronuba,</p>
    <p>Tuos labores occinam.</p>
    <p>Per me Haeresis semper venit;</p>
    <p>Cui libido mater est,</p>
    <p>Vel ambitio sui impotens.</p>
    <p><hi rend="italic">Ratio.</hi> Quisquis secutus
    sensuum celer impetum</p>
    <p>Rationis excussit iugum, infirmo pede</p>
    <p>Cadit in ruinam. Hoc Anglia exitium est tuum.</p>
    <p>Ratione spretâ dum fovet Regem Venus.</p>
    <p><hi rend="italic">Impiet.</hi> Alteram taedam manus
    ista vibret</p>
    <p>Haeresis per me tua regna surgunt,</p>
    <p>Dumque Rex Romae pia iura temnit,</p>
    <p>Nasceris ipsa.</p>
    <p><hi rend="italic">Pietas.</hi> Quisquis Domini temnit
    habenas,</p>
    <p>Quisquis sacras pectore leges</p>
    <p>Eiicit, et se substrahit aris,</p>
    <p>Nullo calcans iura timore,</p>
    <p>Hunc Deus altâ despicit arce,</p>
    <p>Ruit exitii nescius atri.</p>
    <p><hi rend="italic">Tyr.</hi> Me quoque iam piceam
    decet hic protendere taedam;</p>
    <p>Et sanguinea verbera dextrâ,</p>
    <p>Haeresis armatâ dum spargit funera dextrâ,</p>
    <p>Cumulans mortes mortibus atris,</p>
    <p>Tum regni stabilit, firmatque in sanguine sedem,</p>
    <p>Lenia languent regna regentum.</p>
    <p><hi rend="italic">Clementia.</hi> Quisquis severo
    pectore</p>
    <p>Sitiens cruorem in noxium</p>
    <p>Oblectat animum et dexteram,</p>
    <p>Curare non potest Deum,</p>
    <p>Vno recedit impetu,</p>
    <p>Humanitatis et suae</p>
    <p>Expers salutem deserit;</p>
    <p><hi rend="italic">Haeresis.</hi> Quaerenda nunc est
    certa regnandi via;</p>
    <p>Modum, sorores, quaerite et modum date.</p>
    <p><hi rend="italic">Luxuria.</hi> Donec voluptas,
    Luxus, et Venus placent,</p>
    <p>Tu possidebis Angliam, et Regem simul.</p>
    <p><hi rend="italic">Ratio.</hi> Vbi voluptas et
    Venus,</p>
    <p>Ibi nullus est usquam Deus.</p>
    <p>Secum trahit, secum fovet</p>
    <p>Libido semper heresin.</p>
    <p><hi rend="italic">Impi.</hi> Donec Romanae contemnet
    iura Cathedrae,</p>
    <p>Firmabis imperium tuum.</p>
    <p><hi rend="italic">Pietas.</hi> Quicunque iura
    Ecclesiae,</p>
    <p>Sacrosque contemnit patres,</p>
    <p>Et arbiter sibi legis est,</p>
    <p>Catholicus esse non potest.</p>
    <p><hi rend="italic">Tyran.</hi> Donec districto
    dominabitur ense, vigebis;</p>
    <p>Crudelitatis est novae</p>
    <p>Firmare semper Haeresim.</p>
    <p><hi rend="italic">Clement.</hi> Animos severos
    Haeresis semper parit;</p>
    <p>Vrit, revellit, destruit,</p>
    <p>Secat, necat, ruit, obruit.</p>
    <p>Misera haec videbit Anglia.</p>
  </div>
  <div type="level2" xml:id="actvs-qvartvs">
    <head>31. ACTVS QVARTVS</head>
    <p></p>
  </div>
  <div type="level2" xml:id="scena-i.-3">
    <head>32. SCENA I.</head>
    <p>Catharina, Longlandus, Maria Filia, Pedissequae.</p>
    <p><hi rend="italic">Catharina.</hi></p>
    <p>Excidimus ergo; Regis Imperium datum est,</p>
    <p>Thorumque pellex iam meum, et meretrix thronum</p>
    <p>Tenet, Bolena; Regiâ expellor domo</p>
    <p>Non digna Coniux, tollitur sacri decus</p>
    <p>Regale capitis, et meae regni manus</p>
    <p>Sceptrum, relinquunt. Ipse Rex, heu dura vox!</p>
    <p>Rex ipse nostros pectore exclusit suo</p>
    <p>Amens amores, exuli exilium imperat.</p>
    <p>Nihil recuso; pellat, eiiciat, necet,</p>
    <p>Mors una nostrae finiet vitae mala.</p>
    <p>Occidat, aberit a meâ crimen nece.</p>
    <p>O Aula fallax! <hi rend="italic">Longl.</hi> Pectoris
    luctum rege</p>
    <p>Regina. <hi rend="italic">Cath.</hi> Nomen tolle, iam
    non sum amplius.</p>
    <p>Fortuna tantum nomen invidit mihi.</p>
    <p><hi rend="italic">Longl.</hi> Tamen iste magnus
    pectoris cesset dolor,</p>
    <p>Generosa Princeps. <hi rend="italic">Cath.</hi> Faxit
    aeternus Tonans;</p>
    <p>Vt quicquid in me congeret seu sors mali,</p>
    <p>Seu Rex timoris, pectore invicto feram.</p>
    <p>Tuli secundam, patiar adversam libens.</p>
    <p><hi rend="italic">Longl.</hi> Nec insolescunt
    prosperis qui sunt boni,</p>
    <p>Nec rebus adversis cadunt: fortem probant</p>
    <p>Adversa mentem; prospera exitium trahunt.</p>
    <p><hi rend="italic">Cath.</hi> Eiicere Regi si parum
    est, oneret manus</p>
    <p>Regalis ira vinculis, claudat specu</p>
    <p>Tenebricoso filiam et matrem simul.</p>
    <p>Imo hoc patebit, cum volet, ferro caput.</p>
    <p>Patebit istud pectus; hinc strictâ manu</p>
    <p>Pro amore ducat sanguinem: si non sat est,</p>
    <p>Addat Parenti funeri Natae necem.</p>
    <p>O sors acerba ! <hi rend="italic">Longland.</hi>
    Rursus incumbis tuo</p>
    <p>Princeps dolori, deficit qui mox suo</p>
    <p>Sese erigebat impetu sanguis tuus.</p>
    <p>Ne cede sorti, tempora afflictae Deus</p>
    <p>Meliora spondet. <hi rend="italic">Cath.</hi> Noster
    exemplum dolor</p>
    <p>Iam nescit ullum, prisca non aetas habet.</p>
    <p>Ridenda vulgi fabula, ô vulnus grave!</p>
    <p>Vbique dicor. <hi rend="italic">Longl.</hi> Imo iam
    vulgus tuos</p>
    <p>Deflet labores; sanctitas, pietas, pudor</p>
    <p>Animo recurrunt: crimen infamem facit,</p>
    <p>Adversa non sors; vita te excusat tua,</p>
    <p>Fortuna casu quem premit, non est nocens.</p>
    <p><hi rend="italic">Cath.</hi> Quaecunque veniet, grata
    sors veniet mihi.</p>
    <p>At Nata lachrymis perfodit pectus suis.</p>
    <p>O Nata! <hi rend="italic">Maria.</hi> Mater quo voles
    Natam voca,</p>
    <p>Sequar Parentem. <hi rend="italic">Cath.</hi> Nata,
    te Genitor negat,</p>
    <p>Et me, maritus; Rex, utramque exterminat.</p>
    <p>O dura fata! per scelus nunquid meam</p>
    <p>Genuisse dicar filiam? quo quo dolor</p>
    <p>Quo me resorbes? <hi rend="italic">Longl.</hi>
    Nuptias Orbis tuas</p>
    <p>Semper probavit, crede nullum est hic scelus.</p>
    <p>Et sancta vitam fama collaudat tuam.</p>
    <p><hi rend="italic">Cath.</hi> Tibi, Nata, Genitor, et
    simul Genitrix ero,</p>
    <p>Habebis a me nomen; et quanquam parens</p>
    <p>Natam recuset, nominis magni notas</p>
    <p>Ibera Tellus, et decus stirpis dabit.</p>
    <p>Reges, avos, abavosque numerabis tuos;</p>
    <p>Et patrueles Caesares. <hi rend="italic">Longl.</hi>
    notum est genus,</p>
    <p>Fortuna magnae cognita est mundo domus.</p>
    <p><hi rend="italic">Cath.</hi> Rex ipse nobis est
    dolor; quanquam opprimat,</p>
    <p>Opprimit amantem; corde sub nostro latet.</p>
    <p>O si redimere lachrymis possem meis</p>
    <p>Miseri salutem Regis! <hi rend="italic">Longl.</hi>
    Hanc curam, Deo</p>
    <p>Regina linque; fata disponet Deus.</p>
    <p><hi rend="italic">Cath.</hi> Commendo Regem; cedo,
    discedo, meae</p>
    <p>Venite mecum filiae. <hi rend="italic">Pedis. 1.</hi>
    Dominam sequar.</p>
    <p>Sui dolores sunt mei, et lachrymae meae.</p>
    <p><hi rend="italic">Ped. 2.</hi> Fortuna, Domina, quae
    tua est, haec est mea;</p>
    <p>Quocunque pergis, pergo; tu famulam rege.</p>
  </div>
  <div type="level2" xml:id="scena-ii.-3">
    <head>33. SCENA II.</head>
    <p>Henricus Rex, Brianus, Volsaeus, Guilhelmus Varamus.</p>
    <p><hi rend="italic">Henricus.</hi></p>
    <p>Quid ais, Briane? Pontifex legem dedit?</p>
    <p>Pronuntiavit Pontifex? <hi rend="italic">Bri.</hi>
    Sic est; <hi rend="italic">He.</hi> meas</p>
    <p>Num forte damnat nuptias?
    <hi rend="italic">Brian.</hi> damnat novas.</p>
    <p>Domo Bolenam regiâ extrusam cupit.</p>
    <p><hi rend="italic">He.</hi> Meam Bolenam?
    <hi rend="italic">Bri.</hi> Nuptias primas probat.</p>
    <p>Catharina coniux sit tua, et regni decus</p>
    <p>Regina portet, imperat. Quid Rex? cadit</p>
    <p>Tuus ille fervor? <hi rend="italic">Henr.</hi>
    Quicquid est, recita, lege.</p>
    <p><hi rend="italic">Recitatur sententia Pontificis per
    Brianum.</hi></p>
    <p><hi rend="italic">Brianus.</hi> Verba ista legis;
    causa decisa est tua,</p>
    <p><hi rend="italic">Henr.</hi> Decisa causa est. Anime,
    quid restat tibi!</p>
    <p>Vt ecce trepidas? nulla consilii est via.</p>
    <p>Meam Bolenam deseram? vitam meam?</p>
    <p>Mihi revellam cor meum? summus cupit</p>
    <p>Mandatque Praesul, fulminis sacrae minas</p>
    <p>Intentat idem. Christianus sum, meum est</p>
    <p>Parere tanto Praesuli. <hi rend="italic">Varam.</hi>
    Regem decet</p>
    <p>Parere tanto Praesuli. <hi rend="italic">Henr.</hi>
    at fiet meum</p>
    <p>Infame nomen, tota ridebit meos</p>
    <p>Tellus amores. <hi rend="italic">Varam.</hi> Credet
    errorem prius,</p>
    <p>Sapuisse Regem postmodum. Vix est nocens.</p>
    <p>Quem poenitere coepit. <hi rend="italic">Hen.</hi> at
    quisnam est modus?</p>
    <p><hi rend="italic">Varam.</hi> Catharina rursus
    pristinum sumat decus.</p>
    <p>Regina redeat, vera quae coniux tua est,</p>
    <p>Abeat Bolena: Crede, cura nunc tuae</p>
    <p>Agitur salutis. <hi rend="italic">Henr.</hi> Ira
    decedas loco;</p>
    <p>Catharina rursus impleat Regis thoros;</p>
    <p>Regina redeat; nulla iam placeat Venus,</p>
    <p>Abi Bolena; desero amplexus tuos;</p>
    <p>Meum tuumque foedus eiuro, abnuo.</p>
    <p>Volsaee Regem perdidisti: tu mihi</p>
    <p>Iniquitatis author, et magni nimis</p>
    <p>Sceleris minister; tu mihi divortii</p>
    <p>Causa extitisti. <hi rend="italic">Volsaeus.</hi>
    Fateor, et solus fui.</p>
    <p>Si non fuissem, crede Rex, iam iam forem.</p>
    <p>Tua esse Coniux fratris haud unquam potest.</p>
    <p><hi rend="italic">Henr.</hi> Et inde nostrae damna
    tot passim Domus;</p>
    <p>Inde hi labores! <hi rend="italic">Varam.</hi> Non
    tuum Regis fuit</p>
    <p>Turbare pacem; nuptiarum non fuit</p>
    <p>Firmum movere foedus. <hi rend="italic">Vols.</hi> at
    nullum fuit:</p>
    <p><hi rend="italic">Varam.</hi> Dubitabis etiam
    Pontifex quando suâ</p>
    <p>Hoc lege sancit? crimen, hic nullum, vides;</p>
    <p>Ambitio tumidum reddit, et dum non potes</p>
    <p>Primam occupare Praesulis sedem sacri,</p>
    <p>Tua in ruinam consilia regis moves.</p>
    <p>Nunquam Bolena placuit, at Franci soror</p>
    <p>Regis placebat; Caesari ut magno tuus</p>
    <p>Vltor noceret animus eiecta est tuo</p>
    <p>Catharina suasu. Regis est laesi reus;</p>
    <p><hi rend="italic">He.</hi> Etiam hinc recede.
    Dignitas quae nunc tua est</p>
    <p>Et prima Regni cesset; hoc Rex Impero.</p>
    <p>Imo abdicare te volo. <hi rend="italic">Vols.</hi>
    cedo, abdico.</p>
    <p><hi rend="italic">Henr.</hi> Sit ista Mori dignitas;
    Morus placet,</p>
    <p>Sit Angliae, nam mando, cancellarius.</p>
    <p>Volsaee, cede; quod volo, Morus sciat.</p>
    <p><hi rend="italic">Brian.</hi> Moro indicabo; Regis
    hoc munus sui</p>
    <p>Vltro expetendum, capiat, et regnum iuvet.</p>
    <p><hi rend="italic">Varamus.</hi> Sic redde moto
    pectori pacem tuo:</p>
    <p>Parere debes Iudici, actutum iube</p>
    <p>Regina redeat, pellicem indignam eice</p>
    <p>Regno, domoque. <hi rend="italic">Henr.</hi> Consilia
    volvam mea.</p>
    <p>Sedatus in me est pectoris moti furor.</p>
    <p><hi rend="italic">Varam.</hi> Correctus error primus
    est vitae gradus</p>
    <p>Melioris; alter non sequi errorem amplius.</p>
  </div>
  <div type="level2" xml:id="scena-iii.-4">
    <head>34. SCENA III.</head>
    <p>Henricus Rex, Bolena, Brianus.</p>
    <p><hi rend="italic">Henricus.</hi></p>
    <p>Quid fiet ergo? saeva tempestas meum</p>
    <p>Pertundit amimum; dubius huc et huc feror;</p>
    <p>Et aestuantis seu Sali exundat furor,</p>
    <p>Sic erro, et errans pectus incertum traho.</p>
    <p>Amor hinc resorbet pectus, hinc turbat timor,</p>
    <p>Quid heu? Bolenam regiâ eiiciam domo?</p>
    <p>Parere iustum est; altera est coniux mea;</p>
    <p>Pronuntiavit Pontifex, certa est fides.</p>
    <p>Nondum hos amores exuo; nostras calor</p>
    <p>Agit in medullas, cerno quid fas sit sequi;</p>
    <p>Haeret voluntas; volvor, et sic effluo.</p>
    <p><hi rend="italic">Brian.</hi> Vt ecce totus haeret?
    abreptum dolor</p>
    <p>Vtrimque versat; dubia consilium petit,</p>
    <p>Et implicata mens novam quaerit viam.</p>
    <p><hi rend="italic">Bolena.</hi> Istos tumultus mentis,
    et cordis graves</p>
    <p>Pateris dolores? Excide forsan tibi,</p>
    <p>Et iam Bolena displicet. <hi rend="italic">Henr.</hi>
    semper places.</p>
    <p><hi rend="italic">Bolen.</hi> Age tolle, tolle
    verticis nostri decus,</p>
    <p>Istam coronam. <hi rend="italic">Henr.</hi> quodquod
    est tuum est decus.</p>
    <p>Retine coronam. <hi rend="italic">Bolen.</hi> Coniugi
    Coniux mihi</p>
    <p>Fidem dedisti, <hi rend="italic">Henr.</hi> quam dedi
    servo fidem.</p>
    <p><hi rend="italic">Bo.</hi> Revocanda Coniux altera
    est. <hi rend="italic">He.</hi> Coniux mea est.</p>
    <p><hi rend="italic">Bolen.</hi> Regina redeat, hoc
    cupis: ne sim, cupis.</p>
    <p>Et ista regis est fides? iste est amor?</p>
    <p><hi rend="italic">Henr.</hi> Nec amore quicquam, nec
    fide indignum gero;</p>
    <p>Regina vive, tota Reginam Anglia</p>
    <p>Iam te fatetur. <hi rend="italic">Bolen.</hi>
    Pontifex sed me eiicit,</p>
    <p>Et fulmen in me barbarum intorquet ferus.</p>
    <p>Patieris? et me Regia expelles domo?</p>
    <p><hi rend="italic">Henr.</hi> Secura vive; regium
    solium et thorum,</p>
    <p>Semper tenebit; dulcis es Coniux mea.</p>
    <p>Quid immerentes rore confundis genas?</p>
    <p>Age redde laetae mentis irradians iubar.</p>
    <p>Iterum serenus ora perstringat rubor.</p>
    <p>Compesce luctum. <hi rend="italic">Bolen.</hi>
    Pontifex luctum facit;</p>
    <p>Nec vana metuo. <hi rend="italic">Henr.</hi> nullus
    hic hostis tibi est.</p>
    <p><hi rend="italic">Bol.</hi> Sunt forsan omnes.
    <hi rend="italic">He.</hi> nullus est hostis tibi.</p>
    <p><hi rend="italic">Bolen.</hi> Nullum timebo, Coniugem
    si Rex amet.</p>
    <p><hi rend="italic">He.</hi> Te Rex amabo. Pontifex
    nunquam hunc meo</p>
    <p>Ignem revellet pectore: inveniam modum,</p>
    <p><hi rend="italic">Bolen.</hi> Iurata mens est et
    mihi, et Regi tibi.</p>
    <p><hi rend="italic">Henr.</hi> Iurata mens est.
    <hi rend="italic">Bol.</hi> Me tuo dignam thoro</p>
    <p>Rex iudicasti; pectus hoc nostrum, tuo</p>
    <p>Amore flagrat: si placeo, serva tuam.</p>
    <p><hi rend="italic">Henr.</hi> Mea es Bolena, teque
    servabo meam.</p>
    <p>Briane, cura deesse Reginae nihil.</p>
    <p><hi rend="italic">Brian.</hi> Curabo; num quid
    amplius forsan iubes?</p>
    <p><hi rend="italic">He.</hi> Adsit Senatus.
    <hi rend="italic">Bri.</hi> Aderit, hanc curam
    geram.</p>
  </div>
  <div type="level2" xml:id="scena-iv.-2">
    <head>35. SCENA IV.</head>
    <p>Henricus Rex, Haeresis cum suis.</p>
    <p><hi rend="italic">Henricus.</hi></p>
    <p>Rursum tumultus mentis, et rursum novi</p>
    <p>Animum flagellant impetus; dubito, haereo,</p>
    <p>Consilia desunt; Pontifex animum trahit,</p>
    <p>Retrahit Bolena; certus, incertus feror;</p>
    <p>Nolo, voloque: quod volo gratum est mihi;</p>
    <p>Quod nolo, iustum est, Anglia his humeris meis</p>
    <p>Inclinat incubatque: quicquid hic agam</p>
    <p>Spectabit Orbis, nomen atque omen feram.</p>
    <p><hi rend="italic">Haeresis.</hi> Parebis ergo?
    servies? legem et iugum</p>
    <p>Patieris? et Rex? <hi rend="italic">Henr.</hi> Nempe
    quando Pontifex</p>
    <p>Pronunciavit. <hi rend="italic">Haeres.</hi> Pontifex
    quando tuam</p>
    <p>Tibi revellit Coniugem? quando tuos</p>
    <p>Prohibet amores? Victe Rex, da da manus;</p>
    <p>Istum sacrorum Principem Reges timent</p>
    <p>Qui non timentur. Indoles magnae regunt.</p>
    <p>Parere turpe est, quando, quod prohibet, placet.</p>
    <p>Tuam est supremum culmen, et regni caput</p>
    <p>Tu solus exstas, qui timet Rex, non regit.</p>
    <p><hi rend="italic">Henr.</hi> At ille Reges dirigit;
    Mundi caput.</p>
    <p><hi rend="italic">Haeres.</hi> Mancipia quos fecit
    sibi Reges, regit.</p>
    <p>Tibi redde temet; vendica culmen tuum;</p>
    <p>Namque esse Reges nil supra magnos potest.</p>
    <p>Dat iura solus Regibus Regum Deus.</p>
    <p><hi rend="italic">He.</hi> Princeps sacrorum est, et
    vices Christi gerens</p>
    <p>Hominum salutem curat, et fidei sacra</p>
    <p>Antiqua servat. <hi rend="italic">Haeres.</hi> Saxa
    Tarpeius regat</p>
    <p>Romana Rector, Angliae in Regno tuum est</p>
    <p>Et regere populos, et dare populis fidem.</p>
    <p>Opus est ut unum regno in uno sit caput.</p>
    <p>Et Rex, et esse Pontifex solus potes,</p>
    <p>Et esse debes, Subditi accipiant fidem,</p>
    <p>Quam Rex amabit; subditi legem ferant,</p>
    <p>Quam Rex iubebit. Pone tu legem tibi.</p>
    <p><hi rend="italic">Henr.</hi> Non ergo nostram
    coniugem avellet mihi,</p>
    <p><hi rend="italic">Haeres.</hi> Nec hanc, nec illam
    quam voles: hoc Rex agas</p>
    <p>Ecclesiae sis Anglicanae Pontifex.</p>
    <p>Fateantur omnes, si quis obsistat, cadat.</p>
    <p>Rex ille verus, qui sibi indulgens, nihil</p>
    <p>Vsquam veretur: quod volunt Reges, simul</p>
    <p>Hoc posse debent. <hi rend="italic">Impie.</hi>
    Sceptra conveniunt male</p>
    <p>Pietasque; debet sola maiestas coli,</p>
    <p>Alios colere qui debet, est servus miser.</p>
    <p>Fortes, Severi, Bellicosi, Maximi</p>
    <p>Sunt magna regum nomina, haud unquam Pii.</p>
    <p>Privata sors est. <hi rend="italic">He.</hi> Iam
    ratum est, iam Rex ero,</p>
    <p>Iniuriose Pontifex, ergo mihi</p>
    <p>Fulmen minaris? Pontifex et Rex ero.</p>
    <p><hi rend="italic">Tyrann.</hi> Haec firma mens sit,
    una regnandi est via</p>
    <p>Districtus ensis, Angliam ferro potens</p>
    <p>Teneas oportet; Christianus hic cruor</p>
    <p>Fusus parabit sortis excelsae thronum.</p>
    <p><hi rend="italic">Henr.</hi> Sed en Senatum cerno,
    quod superest, agam.</p>
    <p><hi rend="italic">Haeresis.</hi> Satis est, Britanna
    Terra mutabit fidem.</p>
  </div>
  <div type="level2" xml:id="scena-v.-3">
    <head>36. SCENA V.</head>
    <p>Henricus Rex, Granmerus, Roffensis, Morus, Senatores alii.</p>
    <p><hi rend="italic">Henricus.</hi></p>
    <p>Consulere me decebat et famae et meae,</p>
    <p>Proceres, saluti. Vester hic mecum labor</p>
    <p>Subiit tumultus; onera portasti mea,</p>
    <p>Et ipsa nostris Anglia ingemuit malis,</p>
    <p>Dum laedit Orbis laesus haud famam meam,</p>
    <p>Sed victa fama est, vicit invidiam meus</p>
    <p>Sincerus ardor; gaudio incumbo meo</p>
    <p>Votique compos laetor; at quod nunc volo,</p>
    <p>Percipite, Proceres, Pontifex nuper suum</p>
    <p>Vibravit in me fulmen, et nostrum caput</p>
    <p>Devovit Orco dum meae incumbo anxius</p>
    <p>Multum saluti, Coniugem primo mihi,</p>
    <p>Dominam deinde patriae novam dedi.</p>
    <p>Ipse improbavit, Caesar in partes Papam</p>
    <p>Pertraxit istas. Sit satis, nunc hoc volo</p>
    <p>Vt Anglicanae Pontifex Ecclesiae</p>
    <p>Caputque sit Rex, nominet nemo Papam.</p>
    <p>Qui nominabit, noscet, agnoscet, colet,</p>
    <p>Sit perduellis, debeat morti caput.</p>
    <p>Proles Bolenae sit mea et regni simul</p>
    <p>Haeres, fateri subditi debent mei</p>
    <p>Sit perduellis, qui negat, mortis reus,</p>
    <p>Haec est voluntas, hanc sequi Proceres, decet.</p>
    <p><hi rend="italic">Granm.</hi> Iusta est voluntas, nos
    sequi iustam decet.</p>
    <p>Ego te Anglicanae Rex, supremum Ecclesiae,</p>
    <p>Veneror caput, Quiritium eiuro Papam.</p>
    <p>Ego Bolenae filiam haeredem tuam</p>
    <p>Regnique fateor. Sacra Maiestas tua</p>
    <p>Quicquid peregit hactenus, totum probo.</p>
    <p>Necessitatem dubia permovit salus.</p>
    <p><hi rend="italic">Morus.</hi> Haec causa praeceps,
    una rem tantam iubet</p>
    <p>Regis voluntas. <hi rend="italic">Gran.</hi> More non
    regem tuum</p>
    <p>Noscis, fateris? <hi rend="italic">Morus.</hi>
    Fateor, et nosco meum,</p>
    <p>Venerorque regem. <hi rend="italic">Gran.</hi> Non
    caput Regni colis?</p>
    <p><hi rend="italic">Morus.</hi> Regni est caput, non
    Anglicanae Ecclesiae.</p>
    <p><hi rend="italic">Henr.</hi> Et dignitatis iste
    fructus est novae?</p>
    <p>Sic More Regi gratus es?
    <hi rend="italic">Morus.</hi> Gratâ colo</p>
    <p>Te mente Regem; Dignitatis si meae est</p>
    <p>Probare quod vis; abdico; primum decus</p>
    <p>Resigno regni. <hi rend="italic">Henr.</hi> More, tu
    nunquam mea</p>
    <p>Ad vota transis. <hi rend="italic">Roffens.</hi>
    Magne Rex, si lex tua</p>
    <p>Esset voluntas, forte parerem tibi.</p>
    <p>Iubes iniquum: nemo Regem Ecclesiae</p>
    <p>Agnovit unquam principem, aut summum caput.</p>
    <p><hi rend="italic">Gra.</hi> Non Anglicanae?
    <hi rend="italic">Roff.</hi> Nemo, namque est omnium</p>
    <p>Ecclesiarum Pontifex summum caput.</p>
    <p><hi rend="italic">Granm.</hi> Te dignitate semper
    ornavit nova</p>
    <p>Rex ipse; Regis iussa nunc temnis tui.</p>
    <p>Agnosce Regem, et filiam; cogi potes,</p>
    <p>Authoritate coget ipse rex suâ.</p>
    <p><hi rend="italic">Roff.</hi> Authoritate cogat, aut
    certâ nece;</p>
    <p>Non morte vincet; et metum, et mortem meae</p>
    <p>Temnit senectus. <hi rend="italic">Henr.</hi> Impium
    in Regem caput</p>
    <p>Sero rebellat: augeat carcer metum,</p>
    <p>Vincentur ambo; vincula et tetros specus</p>
    <p>Ferant rebelles, ferre qui Regem negant.</p>
    <p><hi rend="italic">Morus.</hi> Eamus ergo, laetus
    agnosco Dei</p>
    <p>Benignitatem; carcer optatae Domus</p>
    <p>Tranquillitatis fiet, et portus simul.</p>
    <p><hi rend="italic">Roff.</hi> Eamus, ecce nil moror,
    vitam novam</p>
    <p>Hinc inchoabo, mors diem pandet novum.</p>
    <p>Foelix senectus, morte quae serâ cadens</p>
    <p>Reperit coronam: quo voles, abduc senem.</p>
    <p><hi rend="italic">Gran.</hi> Abduc Satelles, ista
    libertas rea est.</p>
    <p>Iurate reliqui. Regis edictum placet?</p>
    <p><hi rend="italic">Senat.</hi>
    <hi rend="italic">1.</hi> Agnosco Regem Ecclesiae
    nostrae caput;</p>
    <p>Regni Bolenae filiam haeredem probo.</p>
    <p><hi rend="italic">Senat. 2.</hi> Sacri supremum
    culminis Regem caput</p>
    <p>Fateor coloque, sacra Pontificis nego,</p>
    <p>Dirumque nomen. <hi rend="italic">Se. 3.</hi> Et
    probo, et quae Rex iubet</p>
    <p>Servanda iuro, Pontifex et Rex simul</p>
    <p>Henricus esto, Roma quem patrem colit</p>
    <p>Detestor illum. <hi rend="italic">Henr.</hi> Sic
    decet, nunc sit tuae</p>
    <p>Granmere curae, nostra qua late Anglia</p>
    <p>Vallatur undis publicare quod volo,</p>
    <p>Fateantur omnes, et datâ iurent fide.</p>
    <p>Regum est fidem legemque subiectis dare.</p>
    <p>Cum sol reducet flammeos undis equos</p>
    <p>Voca ad tribunal conscios rursum reos.</p>
  </div>
  <div type="level2" xml:id="scena-vi.-3">
    <head>37. SCENA VI.</head>
    <p>Granmerus, Senatores.</p>
    <p><hi rend="italic">Granmerus.</hi></p>
    <p>Age, Praeco, Regis publica edictum novum;</p>
    <p>Cum nesciuntur iussa contemni solent.</p>
    <p><hi rend="italic">Recitatur edictum Regis.</hi></p>
    <p>Lustranda tota est Anglia, et cuncti sciant</p>
    <p>Decreta Regis, Praesules, Sacrae Domus,</p>
    <p>Vrbes; probare qui novam non vult fidem,</p>
    <p>Feriatur ense. Fusus hanc legem cruor</p>
    <p>Sancire debet. <hi rend="italic">Sen. 1.</hi> forsan
    exemplum volent</p>
    <p>Videre cuncti, vulgus exemplo sapit,</p>
    <p>Terrentur alii. Si quis exundet cruor,</p>
    <p>Si quod per urbes funus, atque haustum caput</p>
    <p>Percellat omnes, sapere mox cuncti volent.</p>
    <p><hi rend="italic">Senat. 2.</hi> Huc ad Tribunal ergo
    Roffensem prius</p>
    <p>Revocemus; illum, si cadat, nemo sequi,</p>
    <p>Nec ipse Morus mente mutata volet.</p>
    <p><hi rend="italic">Granm.</hi> Reduc satelles; sapere
    si forsan volet</p>
    <p>Multi sequentur, suspicit vulgus virum</p>
    <p>Colitque sanctum. <hi rend="italic">Sen. 3.</hi> Non
    volet, mens est seni</p>
    <p>Invicta docto, nulla mors ipsi metum</p>
    <p>Iniiciet unquam. Cernite, ut laeto senex</p>
    <p>Vultu propinquat? Pectore in fracto necem</p>
    <p>Contemnit audax; credite, hic nimium sapit.</p>
  </div>
  <div type="level2" xml:id="scena-vii.-2">
    <head>38. SCENA VII.</head>
    <p>Granmerus, Roffensis, Senatores.</p>
    <p><hi rend="italic">Granmerus.</hi></p>
    <p>Iterum ad Tribunal, Praesul, an nondum sapis?</p>
    <p>Necessitas suprema nunc fati tui est.</p>
    <p>Ne sero sapias. Pontifex sit Rex tibi,</p>
    <p>Haeres Bolenae filia. Hanc legem tulit,</p>
    <p>Quem tu vereri Principem debes tuum.</p>
    <p><hi rend="italic">Senat. 1.</hi> Laudandus iste
    pertinax mentis furor</p>
    <p>Nunquam est; an ipse sapere solus hic cupis?</p>
    <p><hi rend="italic">Roff.</hi> Rectae tenacem mentis
    haec aetas facit.</p>
    <p>Speranda non est vita cum finem cupit.</p>
    <p>Occasione laetor, haec vitam dabit</p>
    <p>Hunc cum relinquam. <hi rend="italic">Sen. 2.</hi>
    Morte quid gaudes tuâ?</p>
    <p>Vicina mors est si negas: iura, et tuo</p>
    <p>Te redde Regi, Pontifex ipse est tuus;</p>
    <p>Fateare, iura. <hi rend="italic">Roffen.</hi>
    Pontifex non est meus;</p>
    <p><hi rend="italic">Sen. 3.</hi> Nec Anglicanae noscis
    hunc Ecclesiae</p>
    <p>Caputque Regni? <hi rend="italic">Roffen.</hi> Nullus
    agnoscens sapit.</p>
    <p>Non est, nec esse Rex potest. Vnum est caput,</p>
    <p>Romanus ille Praesul, et mundi est caput.</p>
    <p>Decipere Regem nostra non debet fides,</p>
    <p>Non haec senectus: hactenus nostri fidem</p>
    <p>Tenuere primam, iura Romanus dedit</p>
    <p>Sacrata Praesul. Quod novum est constans nego</p>
    <p>Rex hic receptam tollere haud potest fidem.</p>
    <p><hi rend="italic">Granm.</hi> Est perduellis, sapere
    sic solus cupit.</p>
    <p>Pronuntietur. <hi rend="italic">Roffen.</hi> Nil
    moror, pronuntia.</p>
    <p><hi rend="italic">Senator.</hi> Ecclesiae quod
    deneges Regem caput,</p>
    <p>Et quod Bolenae filiam haeredem haud probes,</p>
    <p>Te perduellem dico, et addico neci.</p>
    <p>I lictor, istud amputa seni caput.</p>
  </div>
  <div type="level2" xml:id="scena-viii.-1">
    <head>39. SCENA VIII.</head>
    <p>Roffensis, Lictor.</p>
    <p><hi rend="italic">Roffensis.</hi></p>
    <p>Vox ista Regis dura, sed grata est mihi.</p>
    <p>Mors summa vitae est, nec tamen summum est malum,</p>
    <p>Horrere sapiens non solet certam omnibus</p>
    <p>Ipsi invocatam. Nescio quis se meos</p>
    <p>Agit per artus ardor, immutor senex,</p>
    <p>Novumque crescit robur, et vires novae.</p>
    <p>Benignitatis hic tuae est, Tonans, favor,</p>
    <p>Non hunc merebar, Gloriam ad tantam vocas</p>
    <p>Etiam immerentem; gloria est pro te mori.</p>
    <p><hi rend="italic">Lictor.</hi> Hinc est eundum; ne
    trahas, Praesul, moras.</p>
    <p><hi rend="italic">Roffens.</hi> Tarda est senectus,
    parva sed restat via.</p>
    <p>Fulcro senectus non eget; bacule hic vale.</p>
    <p>Properare nostri ad gloriam debent pedes.</p>
    <p>Iterum renascor, et iuventus est nova.</p>
    <p><hi rend="italic">Te Deum laudamus, Te Dominum
    confitemur.</hi></p>
    <p><hi rend="italic">Te aeternum Patrem omnis terra
    veneratur.</hi></p>
    <p>Rex summe Regum, Christe tu praesens ades,</p>
    <p>Tui labores praesulis gratos habe.</p>
    <p>Valete cives, Anglia o misera, o vale.</p>
    <p>Tu perage, Lictor, ecce cervicem dabo.</p>
    <p><hi rend="bold">CHORVS.</hi></p>
    <p>Anglorum Exulum, seu Profugorum.</p>
    <p>Ergo Patriae linquendae Vrbes</p>
    <p>Linquere patrias certum est sedes,</p>
    <p>Valete Montes Angliae,</p>
    <p>Valete Fontes Angliae.</p>
    <p>Anglica Tellus ultima nostri</p>
    <p>Munera luctus impressa, tene</p>
    <p>Has tibi lachrymas, has tibi lachrymas</p>
    <p>Profugi et miseri solvimus Angli.</p>
    <p>Poscimur, heu heu, poscimur heu heu!</p>
    <p>Quicunque Romam noscimus</p>
    <p>Et qui fatemur hic Papam.</p>
    <p>Sic misera perditur Anglia</p>
    <p>Devota Romae filia.</p>
    <p>Gens Christiadum devota neci est.</p>
    <p>Sacri multo sanguine patres</p>
    <p>Laceram fundunt sub nece vitam,</p>
    <p>Delubra iacent obruta flammis,</p>
    <p>Sacros rapiunt cineres venti,</p>
    <p>Destruit aras impius ignis,</p>
    <p>Christusque suis pellitur arisf,</p>
    <p>Multum in templis perplacet aurum,</p>
    <p>Aurumque reas efficit aras.</p>
    <p>Populator amat quicquid ditat.</p>
    <p>Pauper reus est et crucis haeres.</p>
    <p>Verbera mixto resonant planctu,</p>
    <p>Vndique luctus, undique lachrymae,</p>
    <p>Quisquis renuit iurare pius,</p>
    <p>Pellitur agris, patriâque Domo.</p>
    <p>Trahitur durae victima morti,</p>
    <p>Sic nos abimus exules;</p>
    <p>Agros domosque linquimus.</p>
    <p>Heu Christianos Anglia heu non fert suos!</p>
    <p>Heu Christiani patriam fugiunt suam!</p>
    <p>O Rex Tyranne quo tuos,</p>
    <p>Procul repellis subditos!</p>
    <p>Externa regna quaerimus</p>
    <p>Æquorque nostrum linquimus</p>
    <p>Dum non tibi boni sat est</p>
    <p>Nos exuisse patriis,</p>
    <p>Angli exulare cogimur;</p>
    <p>Et exterorum per plagas,</p>
    <p>Servare debemus fidem.</p>
    <p>Manes Patrum! Manes Patrum?</p>
    <p>Etiam sepulti flebitis,</p>
    <p>Hinc dum Nepotes ob fidem,</p>
    <p>Sedes relinquunt patrias</p>
    <p>Et mortuorum iam iacent,</p>
    <p>Sepulchra ferro diruta.</p>
    <p>Ibimus eheu, assueta prius</p>
    <p>Placidis heu Gens vivere campis.</p>
    <p>Pars Belgiacas incolet oras,</p>
    <p>Pars Italicos incolet agros,</p>
    <p>Pars occiduos viset Iberos.</p>
    <p>Sparsi toto protinus orbe</p>
    <p>Miseri latebimus exules.</p>
    <p>Alibi Anglia, alibi Hybernia.</p>
    <p>O dulcis et chara patria!</p>
    <p>Anglia Tellus, Patria Tellus,</p>
    <p>Nunc ergo Vale, nunc ergo Vale,</p>
    <p>Sed adhuc nostros imbibe questus</p>
    <p>Imbibe lachrymas; non sine lachrymis,</p>
    <p>Linquenda nobis patria est:</p>
    <p>Cernere retro quoties oculi;</p>
    <p>Dicere quoties cupient animi;</p>
    <p>Perdita nostra est Anglia nobis</p>
    <p>Non nos habebit mortuos;</p>
    <p>Nostras habebit lachrymas.</p>
    <p>Rursum ergo vale, rursum ergo vale</p>
    <p>Anglica Tellus, patria Tellus,</p>
    <p>Has ultimas tibi lachrymas,</p>
    <p>Haec ultima ferimus oscula!</p>
    <p>Meminisse semper Patriae</p>
    <p>Haec fera facient oscula.</p>
    <p>Rursus Vale, aeternum Vale.</p>
  </div>
  <div type="level2" xml:id="actvs-qvintvs.">
    <head>41. ACTVS QVINTVS.</head>
    <p></p>
  </div>
  <div type="level2" xml:id="scena-i.-4">
    <head>42. SCENA I.</head>
    <p>Religio Catholica, Ratio, Pietas, Clementia.</p>
    <p><hi rend="italic">Religio.</hi></p>
    <p>Coelum, solumque, et aequor, et quicquid suo</p>
    <p>Immensa rerum machina amplexu capit,</p>
    <p>Tu magne Genitor temporum volvis tuo</p>
    <p>Qui saecla cursu; Luna tu noctis regens;</p>
    <p>Vos splendicantes ignibus stellae vagis,</p>
    <p>Aer, globique nubium, et quicquid supra</p>
    <p>Natura versat; Flumina, et Montes, Aquae</p>
    <p>Levium perennes fontium, Rupes, specus,</p>
    <p>Iuvate nostras lachrymas. Perii Angliae,</p>
    <p>Mihique periit Anglia, heu quondam mea!</p>
    <p>Religio Coeli filia, et Romae parens,</p>
    <p>Demersa luctu, foeda, virgineos sinus</p>
    <p>Lacerata, fracta, sanguine effuso madens,</p>
    <p>Hinc uror, inde vexor, expellor, premor,</p>
    <p>Defensor ille, pro pudor! nuper meus,</p>
    <p>Rex ille, calamo nostra qui asseruit sacra;</p>
    <p>Henricus ille, (lachrymae vocem obruunt)</p>
    <p>In me ruentem pellit ac stringit manum;</p>
    <p>Vt me revellat, dissipet, tollat, necet.</p>
    <p>O Christiani, restat exilium grave,</p>
    <p>Aut mors acerba: Lenta succedent mala,</p>
    <p>Vltraque mortem saevient; Manes suâ</p>
    <p>Crudelitate rursus in mortem trahent.</p>
    <p>Vbique luctus est meus, funus meum:</p>
    <p>Gemunt onustae tot viris sacris cruces,</p>
    <p>Et fracta iactas templa corripiunt faces.</p>
    <p>Coenobiorum claustra confudit cruor.</p>
    <p>Mors morte premitur, funeri est funus grave.</p>
    <p>Nec una tantis Anglia est satis malis;</p>
    <p>Hyberna Tellus premitur, hic quisquis fidem</p>
    <p>Servat Quiritum mortis infandae est reus.</p>
    <p>Quousque tandem? cuius implorem manum?</p>
    <p>Nec ulla spes est? <hi rend="italic">Ratio.</hi>
    Nulla spes, quando suo</p>
    <p>Exclusit animo recta quod ratio iubet,</p>
    <p>Ruit, impetuque surgit, et coecus furit.</p>
    <p><hi rend="italic">Rel.</hi> Nec ulla spes est?
    <hi rend="italic">Piet.</hi> Nulla spes, quando poli</p>
    <p>Contemnit iras, iuraque et leges premit.</p>
    <p>Rex esse nullum cogitat demens Deum.</p>
    <p><hi rend="italic">Rel.</hi> Nec ulla spes est?
    <hi rend="italic">Cle.</hi> Nulla spes quando furens</p>
    <p>Animus cruore pascitur; totus furit;</p>
    <p>Benignitatem pectore exclusit suo.</p>
    <p><hi rend="italic">Relig.</hi> O Magne Coeli Rector, o
    Mundi parens!</p>
    <p>Si nulla spes sit, robur aspira meis.</p>
    <p>Vincant flagella, verbera, ignes et cruces,</p>
    <p>Et augeantur mortibus. Sed en venit</p>
    <p>Rex ipse; quid vult! tota concutior metu.</p>
    <p>Meditatur iterum misera quod nimium gemam.</p>
  </div>
  <div type="level2" xml:id="scena-ii.-4">
    <head>43. SCENA II.</head>
    <p>Henricus Rex, Religio Cath., Ratio, Pietas, Clementia.</p>
    <p><hi rend="italic">Henricus.</hi></p>
    <p>Immane quantum pectoris saevo quies</p>
    <p>Turbata motu est! longa curarum cohors</p>
    <p>Vtrimque cingit; Subditi Regis minas</p>
    <p>Pauci verentur, quam dedi legem, negant;</p>
    <p>Iurare nolunt, Anglicanae me caput</p>
    <p>Ecclesiae non confitentur, et mori,</p>
    <p>Etiam per ignes et cruces malunt mori,</p>
    <p>Et me negabunt subditi Regem mei?</p>
    <p>Et mihi resistent subditi Regi mei?</p>
    <p>Non ita, cruentâ quod volo fiet manu,</p>
    <p>Si non quietâ. Christianorum Phalanx</p>
    <p>Ista in iras me vocat; temnit necem,</p>
    <p>Suamque tantum pertinax Romam colit,</p>
    <p>Ista, ista Religio nocet. Vel Rex ero,</p>
    <p>Vel hinc recedet. <hi rend="italic">Relig.</hi> Ecce
    Rex adsum tibi</p>
    <p>Religio, nunquid me tuâ evertes manu?</p>
    <p>Me exterminabis? Angliâ expelles tuâ?</p>
    <p>Tu me solebas ense tutari tuo,</p>
    <p>Et nunc cruoris ultimas guttas mei</p>
    <p>Sorbebis atrox, hauries, fundes ferox?</p>
    <p><hi rend="italic">Henr.</hi> Ecclesiae caput
    Anglicanae sim, volo.</p>
    <p>Vel hinc recedes. <hi rend="italic">Religi.</hi>
    Quando Rex istud petis,</p>
    <p>Hinc me repellis, esse non potes caput.</p>
    <p>Vnum est, et istud Pontifex Romae est caput.</p>
    <p><hi rend="italic">Henr.</hi> Sit ipse Romae, me mei
    agnoscant caput.</p>
    <p><hi rend="italic">Relig.</hi> Vnum esse debet, una
    tantum Ecclesia est.</p>
    <p><hi rend="italic">Henr.</hi> Et iura mihi det
    Pontifex? regnum meum</p>
    <p>Meosque fraenet subditos?
    <hi rend="italic">Relig.</hi> Mores regit</p>
    <p>Et sacra regni, et subditis donans fidem</p>
    <p>Curat salutem. <hi rend="italic">Henr.</hi> do fidem
    et legem meis.</p>
    <p><hi rend="italic">Relig.</hi> Hoc non tuum est, tu
    quod decet Reges, agas.</p>
    <p><hi rend="italic">Henr.</hi> Cogam rebelles.
    <hi rend="italic">Reli.</hi> Christianus non potest</p>
    <p>Vel morte cogi. <hi rend="italic">Henr.</hi> Mille
    diffundam neces.</p>
    <p><hi rend="italic">Relig.</hi> Dum mille tolles, mille
    nascentur novi.</p>
    <p><hi rend="italic">Henr.</hi> Furor cavebit.
    <hi rend="italic">Reli.</hi> Ille qui resecat furor,</p>
    <p>Crudelis auget. <hi rend="italic">Henr.</hi> Igne et
    undis opprimam.</p>
    <p><hi rend="italic">Relig.</hi> Hinc pulchriores semper
    emergunt mei.</p>
    <p>Foecunda fio cladibus, cresco malis.</p>
    <p><hi rend="italic">Ratio.</hi> Compone mentem; non
    decet Regem sequi</p>
    <p>Quod iura nolunt. <hi rend="italic">Piet.</hi> sero,
    si tamen sapis,</p>
    <p>Placatus Æther fiet, errorem auferet</p>
    <p>Tibi benignus Pontifex. <hi rend="italic">Henr.</hi>
    heu Pontifex!</p>
    <p>Heu me meumque, Pontifex, regnum moves!</p>
    <p><hi rend="italic">Relig.</hi> Agnosce Patrem,
    Pontifex Regum est pater.</p>
    <p><hi rend="italic">Henr.</hi> Nunquam; recede sum
    Angliae nostrae caput.</p>
    <p>Obsistat ille, quicquid est vincam tamen.</p>
    <p><hi rend="italic">Cle.</hi> Nunquam; potestas scelere
    diffundens scelus</p>
    <p>Violenta durat; mitior melius manus</p>
    <p>Regnum gubernat; efferat, quicquid ferum est.</p>
    <p><hi rend="italic">Henr.</hi> Vnum est necessum;
    pareant, sit quod volo.</p>
    <p>Parere iustum est Regibus quando iubent.</p>
    <p>Sum Rex, et idem Pontifex ero meis.</p>
  </div>
  <div type="level2" xml:id="scena-iii.-5">
    <head>44. SCENA III.</head>
    <p>Granmerus, Henricus Rex, Senatores, Aloysia Mori uxor, Margareta
    filia.</p>
    <p><hi rend="italic">Granmerus.</hi></p>
    <p>Saevire frustra est. Magne Rex, pauci tua</p>
    <p>Edicta curant, ordo quicunque est sacer</p>
    <p>Vltro rebellat: nil minas curant tuas,</p>
    <p>Nil fata curant, quodque mireris magis,</p>
    <p>Etiam cruento confici ferro petunt.</p>
    <p><hi rend="italic">Henr.</hi> Saevire certum est
    attamen; flectam impios</p>
    <p>Aut morte tollam. <hi rend="italic">Senat. 1.</hi>
    Morus exemplo movet.</p>
    <p>Illum imitari quisquis est doctus cupit.</p>
    <p><hi rend="italic">Henr.</hi> Vir unus ipse plus
    potest, quam Rex potest.</p>
    <p>Iterum vocetur, pertinax si sit, cadat.</p>
    <p>Mors una tanti forte terrebit viri.</p>
    <p><hi rend="italic">Sen. 2.</hi> En uxor, ipsa
    lachrymis flectet virum.</p>
    <p>En Nata, matris lachrymis iunget suas.</p>
    <p><hi rend="italic">Henr.</hi> Vtamur illis. Prona quid
    tanto petis</p>
    <p>Matrona luctu? Virgo, quid supplex cupis?</p>
    <p><hi rend="italic">Aloysia.</hi> Reddas maritum,
    repetit hic luctus virum.</p>
    <p><hi rend="italic">Marg.</hi> Reddas parentem,
    lachrymae hae repetunt patrem.</p>
    <p><hi rend="italic">Hen.</hi> Reddam maritum Coniugi,
    et natae patrem.</p>
    <p>Flectatur ipse, pareat regi suo.</p>
    <p>Ite et movete. <hi rend="italic">Aloysia.</hi>
    Vinculis sed sit prius</p>
    <p>Suis solutus. <hi rend="italic">Henr.</hi> Non licet,
    carcer tamen</p>
    <p>Vobis patebit. <hi rend="italic">Granm.</hi> Nata tu
    patrem move</p>
    <p>Affusa collo, lachrymas nunquam tuas</p>
    <p>Feret obstinatus. <hi rend="italic">Marg.</hi>
    Vinciam amplexu meo,</p>
    <p>Constansque pectus luctibus vincam meis.</p>
    <p><hi rend="italic">Gran.</hi> Nihil negabit Coniugi.
    <hi rend="italic">Aloys.</hi> faxit Tonans;</p>
    <p>Confusa patre est tota sublato Domus.</p>
    <p><hi rend="italic">Sena. 3.</hi> Servare totam sic
    potest solus Domum.</p>
    <p>Ite et movete; pareat, parta est salus.</p>
    <p><hi rend="italic">Henr.</hi> Quod restat, ite rursus,
    et poenam ultimam</p>
    <p>Denunciate; <hi rend="italic">Granm.</hi> Vanus hic
    rursum labor.</p>
    <p>Ordo Minorum totus Observantium</p>
    <p>Qui dura supra fata, Francisci genus,</p>
    <p>Vltro insolescit, arguit Regis nefas,</p>
    <p>Et concitatâ plebe defendit Papam.</p>
    <p><hi rend="italic">Henr.</hi> Nefasne Regis arguit?
    <hi rend="italic">Gran.</hi> Sic est, nefas.</p>
    <p>Damnat Bolenae nuptias, Ecclesiae</p>
    <p>Negat Anglicanae maximum Regem caput.</p>
    <p>Istos secutus populus in partes abit.</p>
    <p>Sic tota perditur Anglia.
    <hi rend="italic">Henr.</hi> O sacrum Genus!</p>
    <p>Coenobiorum nulla perduret Domus;</p>
    <p>Iniicite flammas, pellite infundam luem,</p>
    <p>Abeant, recedant, exulent, fato occidant.</p>
    <p><hi rend="italic">Senat. 1.</hi> Carthusiana Gens
    quoque in partes abit.</p>
    <p>Regem fateri Ecclesiae non vult caput.</p>
    <p><hi rend="italic">Henr.</hi> Etiam hi per ignes
    ultimum fatum ferant;</p>
    <p>Exterminate, morte delictum luent.</p>
    <p><hi rend="italic">Sen. 2.</hi> Nec hoc iuvabit; una
    mors Mori omnium</p>
    <p>Terrebit animos. <hi rend="italic">Henr.</hi>
    occidat, pereat, cadat.</p>
    <p>Vel me supremum patriae dicat caput.</p>
  </div>
  <div type="level2" xml:id="scena-iv.-3">
    <head>45. SCENA IV.</head>
    <p>Morus, Aloysia, Margareta.</p>
    <p><hi rend="italic">Morus.</hi></p>
    <p>Quid cara Coniux? carcer hic non te decet.</p>
    <p>Nec iste noster lachrymas poscit labor.</p>
    <p><hi rend="italic">Aloysia.</hi> Ne patere, More,
    coniugis lachrymas tuae.</p>
    <p>Cernis dolorem, magnus excedit modum,</p>
    <p>Tu redde te mihi coniugem; Coniux potes.</p>
    <p>Num me relinques? Patriam? Natam tuam?</p>
    <p>O chare Coniux, si quid est in te mei.</p>
    <p>O chare Coniux, si quid hae lachrymae queunt,</p>
    <p>Per te, per istud pectoris Numen tui,</p>
    <p>Per me, per istas lachrymas, Coniux, meas</p>
    <p>Miserere, Coniux, liberorum et coniugis.</p>
    <p><hi rend="italic">Morus.</hi> Et liberorum, et
    coniugis vivo memor.</p>
    <p><hi rend="italic">Alo.</hi> Miserere vitae.
    <hi rend="italic">Mo.</hi> Num meae?
    <hi rend="italic">Alo.</hi> Coniux tuae.</p>
    <p>Bis forte denos vivere annos hic potes.</p>
    <p><hi rend="italic">Mor.</hi> Bis forte denos? Numerus
    annorum est brevis,</p>
    <p>Æternitate nemo mutet qui sapit,</p>
    <p>Sollicita tolle lachrymas, Moro est bene.</p>
    <p><hi rend="italic">Aloys.</hi> Bene, crede Coniux,
    coniugi non est tuae.</p>
    <p>Mihi cuncta pereunt, si peris; quae te dies</p>
    <p>Mihi maritum tollet, haec vitam auferet.</p>
    <p>Tu vita nostra es, heu dies! heu heu dies!</p>
    <p>Ego te peremptum claudere hoc possim sinu?</p>
    <p>Et istud oris cernere extinctum iubar?</p>
    <p>O spes inanes! vulnere ô quanto meum</p>
    <p>Fortuna pectus laedis! ô Coniux! tuae,</p>
    <p>Lux extitisti patriae, nunc es probrum;</p>
    <p>Nuper nitebas Angliae primum decus,</p>
    <p>Nunc dignitate carcer exutum tenet.</p>
    <p>Viros vicesque More, fortunae subis.</p>
    <p><hi rend="italic">Mor.</hi> Sors omnis in me est,
    quae mea est; non est viri</p>
    <p>Timere sortem; quisquis est sapiens suâ</p>
    <p>Spe vincit omne sortis adversae malum</p>
    <p><hi rend="italic">Aloys.</hi> Sperare quid vis certa
    si mors sit tibi?</p>
    <p><hi rend="italic">Morus.</hi> Mortem quod ultra est.
    <hi rend="italic">Aloysia.</hi> Istud est quodquod
    bonum.</p>
    <p>Sperare fas est semper, haud semper mori,</p>
    <p>Simulare mentem iam potes. <hi rend="italic">Mo.</hi>
    Nunquam bonus</p>
    <p>Simulare mentem vir potest quando suae</p>
    <p>Causam salutis sustinet; fictas Deus,</p>
    <p>Odit loquelas. <hi rend="italic">Aloys.</hi> Ista te
    perdet tua</p>
    <p>O More probitas. <hi rend="italic">Mo.</hi> perdere
    haud probitas potest.</p>
    <p>Sincera semper pectora extollit Deus.</p>
    <p><hi rend="italic">Aloys.</hi> Sed fama nostrae
    perditur tecum domus.</p>
    <p><hi rend="italic">Morus.</hi> Perire iusti fama non
    potest viri;</p>
    <p>Augebo famam mortuus. Coniux tuas</p>
    <p>Compesce lachrymas; Nata tu luctus tene.</p>
    <p><hi rend="italic">Marg.</hi> Vtinam liceret; si quid
    est ultra, dabo.</p>
    <p>Obtemperare solus an Regi nequis?</p>
    <p><hi rend="italic">Morus.</hi> Obtemperare non licet
    Regi suo,</p>
    <p>Obtemperando laeditur quando Deus.</p>
    <p><hi rend="italic">Marg.</hi> At dubia res est,
    flectere hic mentem potes.</p>
    <p><hi rend="italic">Morus.</hi> Res dubia non est, quam
    facit certam fides.</p>
    <p>Ecclesiarum Pontifex quod sit caput</p>
    <p>Ius omne dicit, prisca decernit fides.</p>
    <p><hi rend="italic">Marg.</hi> Roffensis ille Praesul
    hanc mentem facit.</p>
    <p><hi rend="italic">Moru.</hi> Veneror coloque
    Praesulem, sanctum virum,</p>
    <p>Fuit ista pridem nostra mens.
    <hi rend="italic">Marg.</hi> At tot tamen</p>
    <p>Iurant ubique praesules, iurant senes,</p>
    <p>Iuvenesque docti, Nobiles, sancti viri.</p>
    <p><hi rend="italic">Morus.</hi> Plures recusant.
    Reliquus hoc orbis negat,</p>
    <p>Quod hi fatentur. Sentiunt aliter Patres</p>
    <p>Fidei Magistri. <hi rend="italic">Marg.</hi> Regis
    edictum est tui,</p>
    <p>Probat Senatus Angliae, tune hoc parens</p>
    <p>Solus negabis? <hi rend="italic">Morus.</hi> Ipsa sic
    ratio iubet</p>
    <p>Pietasque, Nata; quod facit certum fides</p>
    <p>Lex nulla Regum tollit. <hi rend="italic">Marg.</hi>
    At vereor parens.</p>
    <p><hi rend="italic">Mo.</hi> Quid tu vereris Nata?
    <hi rend="italic">Ma.</hi> Quod nimium gemam.</p>
    <p><hi rend="italic">Morus.</hi> Meamne mortem? nullus
    hoc pectus timor,</p>
    <p>Vis nulla vincet; spem facit tantam Tonans,</p>
    <p>Non merita vitae. Qui dedit mentem, dabit</p>
    <p>Vires benignus. Nata quid rursus gemis?</p>
    <p><hi rend="italic">Marg.</hi> At tota Dominum nostra
    te Domus gemit.</p>
    <p>Et ecce misera se enecat luctu parens.</p>
    <p><hi rend="italic">Morus.</hi> Vtinam dolorem tollere
    hunc vestrum queam.</p>
    <p>Sedabit illum cuncta qui sedat Deus.</p>
    <p>Coniux Vale. <hi rend="italic">Aloysia.</hi> Valere
    sine te non queo.</p>
    <p><hi rend="italic">Mo.</hi> Et tu valebis Nata;
    <hi rend="italic">Marg.</hi> Nempe sine patre.</p>
    <p>O dura vita Patre quae tanto caret.</p>
  </div>
  <div type="level2" xml:id="scena-v.-4">
    <head>46. SCENA V.</head>
    <p>Granmerus, Morus, Senatores.</p>
    <p><hi rend="italic">Granmerus.</hi></p>
    <p>Hic Morus adsit; Regis edictum iubet;</p>
    <p>Vivere nocentes namque non debent diu.</p>
    <p>Hoc est saluti publicae pignus novum</p>
    <p>Servare Regum iussa. More, dum vides</p>
    <p>Iustum hoc tribunal, loquere, quod verum decet</p>
    <p>Probumque Regis subditum, sapere hîc licet.</p>
    <p><hi rend="italic">Μorus.</hi> Regi fidelis subditus
    semper fui;</p>
    <p>Sum, vivo talis. Laedere hic nullum volo;</p>
    <p>Laesisse nunquam mens fuit; bene omnibus</p>
    <p>Volo, precorque. <hi rend="italic">Gran.</hi> Restat
    hoc tantum, caput.</p>
    <p>Agnosce Regem Ecclesiae.
    <hi rend="italic">Morus.</hi> Non est caput.</p>
    <p>Istud fateri non queo. <hi rend="italic">Granm.</hi>
    Semper tua</p>
    <p>Haeret voluntas pertinax: cogi potes:</p>
    <p><hi rend="italic">Mor.</hi> Certe est iniquum: cogat
    et mortem inferat;</p>
    <p>Dum vita corpus hoc reget, mens haec erit.</p>
    <p><hi rend="italic">Gran.</hi> Ingrate More, nil tuo
    Regi dabis?</p>
    <p><hi rend="italic">Mor.</hi> Hoc corpus, atque hanc,
    quam petit vitam dabo,</p>
    <p>Rex pectus istud movit, et nostram fidem;</p>
    <p>Amo fidelis subditus Regem meum.</p>
    <p>Probare legem quam tulit nunquam queo.</p>
    <p>Lex ista Regi sit tamen.
    <hi rend="italic">Senat.</hi> Solus sapit;</p>
    <p>Antistites tot inter hic Morus sapit;</p>
    <p>Et optimates, et Senatus desipit.</p>
    <p>Rex errat, errant quot quot hanc legem probant.</p>
    <p><hi rend="italic">Mor.</hi> Nil optimates Angliae
    paucos moror;</p>
    <p>Mecum ipse sentit orbis, et patrum vetus</p>
    <p>Ita sensit aetas. <hi rend="italic">Senat.</hi>
    Perduellis, proditor</p>
    <p>Et regis hostis Morus est.
    <hi rend="italic">Mor.</hi> Nunquam fui:</p>
    <p>Regi fidelis hactenus servus fui;</p>
    <p>Moriar fidelis; testor aethereas plagas,</p>
    <p>Nostraeque testor conscium mentis Deum,</p>
    <p>Nec fictus animus, ficta nec lingua est mihi.</p>
    <p>Felix, valensque Rex sit, et Regnum, precor.</p>
    <p><hi rend="italic">Senat. 2.</hi> Tot verba frustra;
    tollat ambages; probas</p>
    <p>Regisne legem More? <hi rend="italic">Morus.</hi>
    Dixi, non probo.</p>
    <p><hi rend="italic">Sen. 3.</hi> Haeremus igitur? Regis
    est laesi reus.</p>
    <p><hi rend="italic">Granm.</hi> Pronuncietur; mutet aut
    mentem prius.</p>
    <p><hi rend="italic">Senat. 3.</hi> Te perduellem et
    Regis offensi reum</p>
    <p>Pronunciamus. Lictor I Moro caput</p>
    <p>Rescinde ferro, vixerit.
    <hi rend="italic">Morus.</hi> grates tibi,</p>
    <p>Æterne Genitor, liber et gaudens ago.</p>
    <p>Haec grata mortis causa, cum pro te mori</p>
    <p>Hodie licebit. <hi rend="italic">Senat. 1.</hi> Sit
    satis, tolle hinc moras.</p>
    <p>Comitabor, illum Lictor abductum trahe.</p>
  </div>
  <div type="level2" xml:id="scena-vi.-4">
    <head>47. SCENA VI.</head>
    <p>Morus, Senator 1, Lictor, Religio Catholica.</p>
    <p><hi rend="italic">Morus.</hi></p>
    <p>Ne te fatiga, libero en promptus pede</p>
    <p>Vltro praeibo; gratior nunquam mihi</p>
    <p>Illuxit Æther; Angliae reddam meae</p>
    <p>Mortale corpus, spiritum reddam Deo.</p>
    <p><hi rend="italic">Lictor.</hi> At exuenda More,
    vestis est tua.</p>
    <p><hi rend="italic">Morus.</hi> Tua ista, Lictor,
    vestis est, vestem cape;</p>
    <p><hi rend="italic">Relig.</hi> Et exuetur Angliae
    primum decus?</p>
    <p>Prudentiae, Virtutis, officii decus?</p>
    <p>Et corpus istud, inclyta Mentis Domus,</p>
    <p>Arx illa Honoris, et thronus Constantiae,</p>
    <p>Nudata pandet membra? <hi rend="italic">Sen.</hi>
    Nunc dum tempus est;</p>
    <p>Te verba More proloqui ad plebem, veto.</p>
    <p><hi rend="italic">Morus.</hi> Etiam hoc iniquum est;
    liceat hoc saltem loqui.</p>
    <p>Regis fidelis servus, et servus Dei</p>
    <p>Fidem Quiritum morte consigno meâ.</p>
    <p>Te chara testor Anglia, occumbo tuus.</p>
    <p>Et Christianus sanguinem effundo meum.</p>
    <p>Tu, Christe robur adde, nil mortem moror.</p>
    <p><hi rend="italic">Lictor.</hi> Ignosce, More cogor,
    ut mortem inferam.</p>
    <p><hi rend="italic">Morus.</hi> Mors ista grata est
    Lictor, et grates ago.</p>
    <p>Habes amicum, pectus amplectar tuum,</p>
    <p>Et pacis istud osculum accipies meae,</p>
    <p>Et pignus istud. <hi rend="italic">Relig.</hi> O
    Tonans? Et hoc caput</p>
    <p>Caput hoc secabit impiae ferrum manus?</p>
    <p>Et illa cervix, Angliae haec cervix cadet?</p>
    <p><hi rend="italic">Lictor.</hi> Permitte vultum, More,
    velabo tuum.</p>
    <p><hi rend="italic">Morus.</hi> Velabo memet, Linteo
    hoc utar meo.</p>
    <p><hi rend="italic">Relig.</hi> O sol recede, en
    Angliae Phoebus perit.</p>
    <p>Coelum tenebras indue, en Morus perit;</p>
    <p>Velatur illud Luminis clari caput.</p>
    <p><hi rend="italic">Mor.</hi> Miserere Iesu, Lictor, en
    cervix patet.</p>
  </div>
  <div type="level2" xml:id="scena-vii.-3">
    <head>48. SCENA VII.</head>
    <p>Religio, Margareta, Angelus.</p>
    <p><hi rend="italic">Religio.</hi></p>
    <p>Actum est, recisum est Angliae toti caput.</p>
    <p>Britanna Tellus, en tuum cecidit decus.</p>
    <p>Britanna Tellus, en tuum columen iacet.</p>
    <p>Britanna Tellus, en iaces, ipsa hîc iaces?</p>
    <p>Hoc ecce Mori funus est funus tuum.</p>
    <p>Moriuntur omnes unus hic quando perit.</p>
    <p>Heu More quantus Angliae est luctus tuae!</p>
    <p><hi rend="italic">Marg.</hi> Ergo peractum est?
    sufficit nunc ut gemam.</p>
    <p><hi rend="italic">Rel.</hi> Lachrymetur ut tota
    Anglia, hoc funus sat est,</p>
    <p><hi rend="italic">Mar.</hi> Et nil relictum est? et
    nihil? vitae nihil?</p>
    <p>Vbi vultus ille, heu, Angliae quondam iubar!</p>
    <p>Et reticet os, os aequitatis organum?</p>
    <p>Et corpus illud Angliae fulcrum suae;</p>
    <p>Examine, mutum, mortuum, abiectum iacet?</p>
    <p>Henrice facinus hoc tuum est; iussu tuo</p>
    <p>Iacet peremptus, qui tuis flecti dolis</p>
    <p>Donisque nunquam potuit. Ah, ah, ah Parens!</p>
    <p>Ego Nata certum iam colo Numen tuum;</p>
    <p>Ego Nata et Manes veneror, et colo tuos.</p>
    <p>At dum sepulchro corpus hoc condo tuum</p>
    <p>Lachrymas, supremum filiae munus, cape.</p>
    <p><hi rend="italic">Reli.</hi> Quid agam? quid eheu?
    cuius implorem manum?</p>
    <p>Et hinc abibo? vivet? et vivet diu</p>
    <p>Hoc fulminandum perfidi Regis caput?</p>
    <p>Et non tonabis magne Coelituum parens?</p>
    <p>Et non dehiscet Terra? non totus simul</p>
    <p>Patebit Orcus? <hi rend="italic">Ang.</hi> Religio,
    spera bene,</p>
    <p>Vindicta Coelos pulsat, et poenas scelus</p>
    <p>Inusitatas sentiet. Sero tamen,</p>
    <p>Sero redibis; interim clades tui</p>
    <p>Ferant Alumni, exilia, carceres, cruces</p>
    <p>Latere debent, Haeresis regnum suâ</p>
    <p>Tenebit arte, et foeminae Imperium grave</p>
    <p>Pati est necessum. Fata decernent viam.</p>
    <p>Quae Christianam regio contemnit fidem,</p>
    <p>Vix recipit unquam, vel graves poenas luit.</p>
    <p>Sunt debitarum longa poenarum mala.</p>
    <p><hi rend="italic">Rel.</hi> Etiamne nostri perferent?
    <hi rend="italic">Ang.</hi> Multi ferent.</p>
    <p>Generosa vitam pectora effundent suam.</p>
    <p>Etiam hinc cruore Martyres pulchri suo</p>
    <p>Scandent Olympum. Nulla mors vincet bonos:</p>
    <p>Hyberniaeque et Angliae campos cruor</p>
    <p>Replebit altos, sed fremet frustra furor.</p>
    <p><hi rend="italic">Relig.</hi> Patiemur ergo, fata
    decernent modum.</p>
    <p>Miserere tamen ô Angliae tandem Deus.</p>
  </div>
  <div type="level2" xml:id="scena-viii.-2">
    <head>49. SCENA VIII.</head>
    <p>Henricus Rex, Brianus, Senat. 1, Bolena, Varamus.</p>
    <p><hi rend="italic">Henricus.</hi></p>
    <p>Heu pallidarum longa curarum cohors!</p>
    <p>Pax nulla Regi est; intumescit hoc meus</p>
    <p>Crescitque pondus corporis, nec me metus</p>
    <p>Vnquam relinquit. Morus an fato occidit?</p>
    <p><hi rend="italic">Senat. 1.</hi> Vixit: fidelis
    Patriae et Regi meo</p>
    <p>Occumbo servus, inquit, et patrum fidem</p>
    <p>Moriendo servo. <hi rend="italic">Henr.</hi> More,
    More quo meos</p>
    <p>Trahis dolores? <hi rend="italic">Senat.</hi>
    Christianus et Papam,</p>
    <p>Confessus obiit. <hi rend="italic">Henr.</hi> Semper
    hic constans fuit.</p>
    <p><hi rend="italic">Varamus.</hi> Catharina vixit, illa
    Rex coniux tua;</p>
    <p>Regina quondam, vixit. <hi rend="italic">Henr.</hi>
    hoc nostro est novum</p>
    <p>Sub corde vulnus; vixit?
    <hi rend="italic">Varam.</hi> Has ad te dedit</p>
    <p>Moriens tabellas; inspice et totas lege;</p>
    <p>Amore Regis saucia occubuit sui;</p>
    <p>Sollicita pro te semper, ô quoties novas</p>
    <p>Quaesivit ipsa lachrymas, quoties ait</p>
    <p>Moriens, marito Christe condona meo.</p>
    <p><hi rend="italic">He.</hi> Perlege tabellas; turbat
    hunc animum dolor!</p>
    <p><hi rend="italic">Leguntur Reginae Catharinae ad
    Regem Litterae.</hi></p>
    <p><hi rend="italic">Var.</hi> Hae sunt tabellae.
    <hi rend="italic">He.</hi> fletus haud noster sat
    est,</p>
    <p>Lugendus ipso maior est luctu dolor.</p>
    <p>Et heu amores illa contemnit meos?</p>
    <p>Illa, heu, Bolena? <hi rend="italic">Brian.</hi> Iam
    tuae est Aulae probrum;</p>
    <p>Et impudica Regium spurcat thorum;</p>
    <p>Vulgare scortum est; fratris amplexu sui</p>
    <p>Potita gaudet; una Reginam omnibus</p>
    <p>Libido facilem subiicit. <hi rend="italic">Henr.</hi>
    Iuro caput,</p>
    <p>Istudque Sceptrum iuro, iam poenas dabis.</p>
    <p><hi rend="italic">Bria.</hi> En ipsa prodit.
    <hi rend="italic">Bol.</hi> Nempe me rumor tuam</p>
    <p>Accusat ergo Coniugem? quid Rex? quid est?</p>
    <p><hi rend="italic">Henr.</hi> Depone sceptrum.
    <hi rend="italic">Bo.</hi> Nempe deponam meum</p>
    <p>Regina sceptrum? <hi rend="italic">Henr.</hi>
    Verticis ponas decus,</p>
    <p>Ponas coronam; iubeo, si non est satis,</p>
    <p>Trahite impudicam: Vile scortum, tu meam</p>
    <p>Aulam, thorumque polluis? <hi rend="italic">Bο.</hi>
    Coniux. <hi rend="italic">He.</hi> tace.</p>
    <p>Non es, recede, non mea es Coniux, tace.</p>
    <p><hi rend="italic">Bolen.</hi> Et me repelles cordis
    idolum tui?</p>
    <p><hi rend="italic">Hen.</hi> Scortum repellam; tollite
    hoc sacrum caput;</p>
    <p>Vidi ipse, vidi; Regiae es scortum Domus.</p>
    <p>Abi hinc, recede; <hi rend="italic">Bo.</hi> Per tuum
    pectus precor;</p>
    <p><hi rend="italic">He.</hi> Abi hinc, recede.
    <hi rend="italic">Bo.</hi> Per tuum sceptrum precor.</p>
    <p><hi rend="italic">He.</hi> Abi hinc, recede.
    <hi rend="italic">Bol.</hi> si mihi Coniux negas</p>
    <p>Tuos amores, da meam hanc vitam mihi.</p>
    <p><hi rend="italic">Henr.</hi> Moriatur; ite,
    abstrahite, moriatur cito;</p>
    <p>Et impudicum concidat ferro caput.</p>
    <p><hi rend="italic">Bo.</hi> O magne Rex!
    <hi rend="italic">Hen.</hi> iam senties regem; peri.</p>
    <p><hi rend="italic">Bo.</hi> O chare Coniux.
    <hi rend="italic">Henr.</hi> Non tibi charus fui.</p>
    <p>Cadat impudica ferreâ cervix manu.</p>
    <p>Abi hinc, et oculos libera aspectu meos.</p>
    <p><hi rend="italic">Brian.</hi> Bolena cede, iam ratum
    est, debes mori,</p>
    <p>Ista est voluntas Regis, I Lictor, feri.</p>
    <p><hi rend="italic">Bo.</hi> Miserere Rex! miserere
    coniux! ô Tonans!</p>
  </div>
  <div type="level2" xml:id="scena-ix.">
    <head>50. SCENA IX.</head>
    <p>Religio, Angelus, Brianus.</p>
    <p><hi rend="italic">Religio.</hi></p>
    <p>Haec iusta poena est, nullus impune est nocens;</p>
    <p>Animi insolentis semper est regnum breve.</p>
    <p>Et sera secum culpa vindictam trahit.</p>
    <p>Benignus ille Machinae aethereae Tonans</p>
    <p>Lento minatur brachio, tandem tamen</p>
    <p>Tonante vibrat flammeos coelo globos,</p>
    <p>Iustusque durâ vindicat poenâ nefas.</p>
    <p>Iacet en Bolena, nempe principium mali</p>
    <p>Et causa luctus. O Tonans nunquid meo</p>
    <p>Finem labori sero, sed sero, dabis?</p>
    <p><hi rend="italic">Angelus.</hi> Etiam iacebit ipse
    Rex, qui in te furit,</p>
    <p>Stimulosque Mentis consciae demens feret.</p>
    <p>Iam iam laborat intus, et seipsum suo</p>
    <p>Fatigat aestu; longa mors lentus dolor.</p>
    <p><hi rend="italic">Religio.</hi> O iuste vindex !
    pereat, et tandem meo</p>
    <p>Reddar labori; pereat, et rursum meos</p>
    <p>Cultus resumam; pereat et vivant mei.</p>
    <p><hi rend="italic">Angelus.</hi> Certum est, peribit;
    iam perit dum se videt</p>
    <p>Perire lente; iam perit dum sustinet</p>
    <p>Mentis tumultus; iam perit dum iam mori</p>
    <p>Perculsus horret. Patere quod fatis ratum est.</p>
    <p>Vnum severae saeculum haud poenae sat est.</p>
    <p><hi rend="italic">Bri.</hi> Actum est, supremus
    tendit in mortem labor,</p>
    <p>Regisque corpus intumescit amplius,</p>
    <p>Nec mens dolores ferre, nec moram potest.</p>
    <p>Tumet ipse vultus, pectus, et pedes tument;</p>
    <p>At horror intus turbidum pectus quatit.</p>
    <p>Iam tota tristes Aula singultus trahit.</p>
    <p>Tremunt et ipsi Principes.
    <hi rend="italic">Relig.</hi> Haec est Dei</p>
    <p>Vindicta iusti; effugere Rex nunquam potest.</p>
    <p><hi rend="italic">Brian.</hi> En ille, tantum pondus
    est sedis grave,</p>
    <p>Et mortem anhelans turbido aspectu tremit.</p>
  </div>
  <div type="level2" xml:id="scena-x.">
    <head>51. SCENA X.</head>
    <p>Granmerus, Henricus Rex, Brianus, Religio.</p>
    <p><hi rend="italic">Granmerus.</hi></p>
    <p>Fatalis hora est, Magne Rex, Corpus tuum</p>
    <p>Sanguis reliquit; concita mentem et tuos</p>
    <p>Attolle sensus; maximos Reges quoque</p>
    <p>Mors una tollit, certa Naturae est via;</p>
    <p>Et istud alti verticis sacrum iubar</p>
    <p>Cadet in tenebras. <hi rend="italic">He.</hi> Sentio
    et mortem, et meam</p>
    <p>Instare noctem: turbido afflatos metu</p>
    <p>Vix tutus artus urgeo: intumui miser,</p>
    <p>Et ipsa tumidum pondere evincit suo</p>
    <p>Mens lapsa corpus. <hi rend="italic">Gra.</hi> erige
    et mentem et tuos</p>
    <p>Compone sensus; <hi rend="italic">Hen.</hi> turba
    curarum ingerit</p>
    <p>Se parte ab omni. Restat an aliquid mihi?</p>
    <p><hi rend="italic">Bri.</hi> En vita restat.
    <hi rend="italic">Hen.</hi> Vita quae mors est mihi.</p>
    <p>O dura vita! vivus heu mortem traho.</p>
    <p>Etiamne rexi? Mors veni, mors hanc meam,</p>
    <p>Abrumpe vitam. <hi rend="italic">Reli.</hi> Te tuum
    torquet scelus</p>
    <p>Intus redundas, iusta iam saevit Dei</p>
    <p>Manus Tonantis. <hi rend="italic">He.</hi> heu
    Tonans! heu heu Tonans!</p>
    <p>Etiam Monarchas tantus infestat dolor?</p>
    <p>Vbi sum? quid ego sum? quid fui? quid nunc ero?</p>
    <p><hi rend="italic">Gran.</hi> Emota mens est; vincitur
    pectus metu;</p>
    <p><hi rend="italic">Βria.</hi> Vt terror intus, terror
    exterius premit?</p>
    <p><hi rend="italic">Relig.</hi> Haec poena mentis
    consciae est! hoc est scelus;</p>
    <p>Scelesta semper vita sic mortem timet.</p>
    <p><hi rend="italic">Henr.</hi> O misera Regum vita! Vah
    etiam mori?</p>
    <p>Et effluentis spatia Naturae ruunt?</p>
    <p><hi rend="italic">Gran.</hi> Spes certa firmet
    pectus; <hi rend="italic">He.</hi> O spes! O mea</p>
    <p>Vbi spes relicta est? <hi rend="italic">Gra.</hi> In
    Deo. <hi rend="italic">He.</hi> Nempe in Deo.</p>
    <p>Post tot cruentas capitis innocui neces;</p>
    <p>Eversa post tot templa, tot raptas opes.</p>
    <p><hi rend="italic">Bria.</hi> Firmata per te est
    Angliae fides tua!</p>
    <p><hi rend="italic">Henr.</hi> Eversa per me est
    Angliae fides meae.</p>
    <p>Eversa per me est. <hi rend="italic">Gran.</hi> Tot
    tuam probant fidem.</p>
    <p><hi rend="italic">Henr.</hi> Plures recusant; qui
    timet Regem, probat;</p>
    <p>Vtinam probare nemo potuisset fidem.</p>
    <p><hi rend="italic">Gran.</hi> Turbata mens est; vita
    paulatim effluit,</p>
    <p>Seseque nescit. <hi rend="italic">Relig.</hi>
    territat mentem scelus,</p>
    <p>Et acta pectus vita confundit metu.</p>
    <p><hi rend="italic">Bri.</hi> Turbatur iterum.
    <hi rend="italic">He.</hi> Nulla iam restat quies.</p>
    <p>Actum est, peractum est. O salus!
    <hi rend="italic">Gra.</hi> semper tibi</p>
    <p>Fuit salutis cura. <hi rend="italic">Henr.</hi> Nempe
    dum meam</p>
    <p>Quaero salutem, perdidi; non est salus.</p>
    <p>O Anime quid ages? heu, quid heu? quid ages? quid heu!</p>
    <p><hi rend="italic">Gran.</hi> Ecclesiae caput
    Anglicanae Rex times?</p>
    <p>Tibi vita restat. <hi rend="italic">Henr.</hi>
    Anglicanam Ecclesiam,</p>
    <p>Heu sera fata! perdidi. O miserum caput!</p>
    <p>Tuum ad tribunal, Christe, me Regem vocas?</p>
    <p>Imo imo tolle, effulmina, non sim amplius.</p>
    <p>Heu ad tribunal? Sim nihil, non sim amplius.</p>
    <p><hi rend="italic">Relig.</hi> En Anglicanae Pontifex
    Ecclesiae;</p>
    <p>En qui cruorem Praesulum effudit furens;</p>
    <p>En qui supremi iura Pontificis negat,</p>
    <p>Summi tribunal Iudicis demens pavet.</p>
    <p><hi rend="italic">Brian.</hi> Vix restat aliquid.
    <hi rend="italic">Henr.</hi> Quam malum est heu sic
    mori!</p>
    <p>Vixisse sic quam nunc malum est! nulla est salus,</p>
    <p>Spes nulla, Proceres O mei! quantus meum</p>
    <p>Infestat ardor pectus? Huc vinum date.</p>
    <p><hi rend="italic">Relig.</hi> Extinguet istum nullus
    ardorem liquor.</p>
    <p><hi rend="italic">Granm.</hi> Hîc sapere Rex in morte
    iam debes tuâ.</p>
    <p><hi rend="italic">Henr.</hi> Actum est, peractum est,
    cunta perdidimus. <hi rend="italic">Brian.</hi>
    Iacet,</p>
    <p>Extincta vita est. <hi rend="italic">Relig.</hi> Rege
    de tanto nihil,</p>
    <p>Nisi hoc cadaver restat, et longus dolor.</p>
    <p><hi rend="italic">Gra.</hi> Agedum efferatur; Anglia
    hoc funus tuum est.</p>
  </div>
  <div type="level2" xml:id="scena-xi.">
    <head>52. SCENA XI.</head>
    <p>Religio Catholica.</p>
    <p>O iuste coeli Rector! o vindex Tonans!</p>
    <p>Occumbit igitur hostis, atque hostis tuus</p>
    <p>Meusque, nunquid Angliam aspicies tuam?</p>
    <p>Aliquando nunquid? saeculum si sit satis,</p>
    <p>Etiam moremur saeculum; lateat fides,</p>
    <p>Lateant fideles; foeminae Imperium pati,</p>
    <p>Nihil recusant; pectore infracto necem</p>
    <p>Pro te subibunt; exilia, tetros specus,</p>
    <p>Et quod iubebit efferae mentis furor,</p>
    <p>Ferent parati; sed tamen, tandem tamen</p>
    <p>Redire dona, Regibus veram novis</p>
    <p>Infunde mentem, fac tuam noscant fidem;</p>
    <p>Et rursus Anglos Roma connumeret suos,</p>
    <p>Rursusque Hibernos Religio iactem meos.</p>
    <p>Aliquando Christe! per tuam mortem peto.</p>
    <p>Aliquando Christe! per tuam crucem peto.</p>
  </div>
</div>
<div type="level1" xml:id="back">
  <head>Back</head>
  <p>FINIS TRAGŒDIÆ.</p>
  <p>IN HENRICVM NICOLAI VERNVLÆI</p>
  <p>Publici Eloquentiae Professoris Lovanii.</p>
  <p><hi rend="italic">Henrici</hi> furias, et lamentabile
  fatum</p>
  <p>Eversae fidei, quo facta Britannia prava est,</p>
  <p>Distulit in Scenam, credo, producere Musa,</p>
  <p>Donec tu Tragicos, mi Vernulaee Cothurnos</p>
  <p>Indueres, Grudiumque gravi pulsante theatrum,</p>
  <p>Suspirare gradu faceres. Nos vidimus, heu! heu!</p>
  <p>Nuper in Orchestra flammas, et funera regni</p>
  <p>Anglica, cum Patriam cineraret adustus amore</p>
  <p><hi rend="italic">Henricus;</hi> cineres hoc, Lector,
  carmine sparsos</p>
  <p>Collige: Aragonios, dum praecipit Haeresis audax,</p>
  <p>Luxuries spurcat thalamos, sternitque Bolenae</p>
  <p>Incestum cum Rege thorum: Dein nescia coeli</p>
  <p>Impietas Regi persuadet, ut omnia spernat</p>
  <p>Tarpaei decreta Patris: tum denique structum</p>
  <p>Porrigit <hi rend="italic">Henrico</hi> ferrum violenta
  Tyrannis,</p>
  <p>Quo diras spargit mortes, sanctique cruoris</p>
  <p>Flumina Schismaticus Rex elicit. Æthere tandem</p>
  <p>Vindice (sit serum, coelum nil linquit inultum)</p>
  <p>Desperans vomit ille animam, clamantque, fremensque</p>
  <p><hi rend="italic">Omnia perdidimus</hi>, meritur miser;
  aulaeumque</p>
  <p>Scenae illi, ac vitae concludunt fata: Sed illud</p>
  <p>arte patet rursum Vatis bene Vatis inuncti.</p>
  <p>Est <hi rend="italic">Vernulaeus</hi> Tragicorum gloria
  Vatum</p>
  <p>Mercurius duplex, et Apollinis optima proles,</p>
  <p>Quâ prorsâ mortale nihil, vorsâque recludit;</p>
  <p>Teste loquor praesente; vide hîc metrumque stylumque,</p>
  <p>Lector, opus solum Octidui; sic bullis et undat</p>
  <p>Vera Camenarum vena, et non noxia Siren.</p>
  <p>Hanc audi, lege, delectat, movet, excitat, addit</p>
  <p>Virtuti vitam, et scelerum portenta trucidat</p>
  <p>Vitali stupefacta melo. Per me licet, audi,</p>
  <p>Quae dico, <hi rend="italic">Livor</hi>, frustra
  luctaris, in altum</p>
  <p>Erupit, tulit ille suas ad sidera pennas</p>
  <p>Cygnus et Aoniae scandit fastigia sedis,</p>
  <p>In qua nil potis est aeternum; laedere
  <hi rend="italic">Vatem</hi>,</p>
  <p>Nil <hi rend="italic">Oratorem</hi> aeternum; tu vero
  Sororum</p>
  <p>Magne Parens, illi duplices compinge coronas,</p>
  <p>Ante quibus nulli velasti tempora, Phoebe.</p>
  <p>ANTONIVS DVÆVS S. T. L.</p>
  <p>Rhetoricae Professor.</p>
  <p>HÆC TRAGŒDIA</p>
  <p>EXHIBITA LOVANII</p>
  <p>IN PVBLICO THEATRO</p>
  <p>LVDIS ENCENIALIBVS</p>
  <p>EGERVNT IN EA</p>
  <p>INGENVI IVVENES</p>
  <p>COLLEGII PORCENSIS</p>
  <p>Alumni et Studiosi.</p>
  <p><hi rend="italic">Henricus Rex.</hi></p>
  <p>Antonius de Monin Namurc.</p>
  <p><hi rend="italic">Catharina Regina.</hi></p>
  <p>Georgius de Humyn Luxemb.</p>
  <p><hi rend="italic">Thomas Morus.</hi></p>
  <p>Georgius Bottinus Marchiensis.</p>
  <p><hi rend="italic">Brianus.</hi></p>
  <p>Ioannes de Traux Castellanus.</p>
  <p><hi rend="italic">Longlandus.</hi></p>
  <p>Gaspar vander Hofstat Malinas.</p>
  <p><hi rend="italic">Volsaeus.</hi></p>
  <p>Petrus Mulderus Syluaeducensis.</p>
  <p><hi rend="italic">Campegius.</hi></p>
  <p>Petrus Scellenius Boxtellanus.</p>
  <p><hi rend="italic">Varramus.</hi></p>
  <p>Nicolaus Bottinus Marchiensis.</p>
  <p><hi rend="italic">Religio.</hi></p>
  <p>Robertus Schutteput Lovanien.</p>
  <p><hi rend="italic">Granmerus.</hi></p>
  <p>Adamus Prudentius Fleuricensi.</p>
  <p><hi rend="italic">Senatores.</hi></p>
  <p>Georgius Pisroux Marchiensis.</p>
  <p>Ioannes de Saincte Wauriensis.</p>
  <p>David Clancius Nobilis Hiber.</p>
  <p><hi rend="italic">Roffensis Episcopus.</hi></p>
  <p>Antonius Matthaei Blaruensiensis.</p>
  <p><hi rend="italic">Bolena.</hi></p>
  <p>Philippus Godefridi Belloramus.</p>
  <p><hi rend="italic">Haeresis.</hi></p>
  <p>Franciscus Staes Lovaniensis.</p>
  <p><hi rend="italic">Impietas.</hi></p>
  <p>Ioannes du Molin Orchiacelensis.</p>
  <p><hi rend="italic">Tyrannis.</hi></p>
  <p>Ioannes Genin Lovaniensis.</p>
  <p><hi rend="italic">Luxuria et Aloysia.</hi></p>
  <p>Antonius la Riviere Iprensis.</p>
  <p><hi rend="italic">Maria Mori filia, et Ratio.</hi></p>
  <p>Cornelius Vranx Lovaniensis.</p>
  <p><hi rend="italic">Angelus.</hi></p>
  <p>Ioannes Gogels Lovaniensis.</p>
  <p><hi rend="italic">Exules.</hi></p>
  <p>Ludovicus Vranx Lovaniensis.</p>
  <p>Carolus Schutteput Lovaniensis.</p>
  <p>Cornel. de Vleeschouvver Lov.</p>
  <p><hi rend="italic">Virgo et Clementia.</hi></p>
  <p>Eurardus de Bacher Lovaniensis.</p>
  <p><hi rend="italic">Virgo et Pietas.</hi></p>
  <p>Ioannes Hemselmans Lovaniens.</p>
  <p><hi rend="italic">Virgo.</hi></p>
  <p>Lambertus de Vernulz Novohabeanus.</p>
  <p><hi rend="italic">Virgo.</hi></p>
  <p>Andraeas Gall Lovaniensis.</p>
  <p><hi rend="italic">Filia Catharinae.</hi></p>
  <p>Ioannes Grols Lovaniensis.</p>
</div>
        
    </body>
</text>
</TEI>
