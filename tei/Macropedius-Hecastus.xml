<?xml version="1.0" encoding="utf-8"?>
<?xml-model
    href="https://xmlschema.huygens.knaw.nl/translatin.rng"
    type="application/xml"
    schematypens="http://relaxng.org/ns/structure/1.0"
?>
<TEI xmlns="http://www.tei-c.org/ns/1.0" xml:id="translatin0061" xml:lang="lat">
<teiHeader>
<fileDesc>
    <titleStmt>
        <title type="main">Hecastus fabula</title>
        <title type="sub">HECASTUS Macropedii, Fabula non minus pia quam iucunda, in qua facinorosus quisque mortalium subitaria morte praeoccupatus tamquam in speculo quodam contemplari poterit, quemadmodum per Christum post veram suorum criminum paenitudinem ad beatam adeoque laetam mortem perveniat</title>
        <author>Macropedius, Georgius</author>
        <editor>Jan Bloemendal</editor>
        <respStmt>
            <resp>transcription</resp>
            <name>Jan Bloemendal et al.</name>
        </respStmt>
    </titleStmt>
    <publicationStmt>
        <publisher>Hermannus Borculous</publisher>
        <pubPlace>Utrecht</pubPlace>
        <date>1552</date>
    </publicationStmt>
    <sourceDesc>
        <bibl>
            Identifier: <name>Macropedius-Hecastus</name><lb/>
            Short title: <title>Hecastus</title><lb/>
            Year of first edition: <date>1539</date><lb/>
            Author information:<lb/>
            Alias: Lanckvelt, Joris van<lb/>
            Birth: 1487, Gemert<lb/>
            Death: 1558, s-Hertogenbosch<lb/>
            Floruit: None, s-Hertogenbosch, Liege, Utrecht<lb/>
            <ref target="https://en.wikipedia.org/wiki/Macropedius">Link</ref><lb/>
            <emph>Omnes fabulae (Utrecht: Borculous, 1552).</emph><lb/>
            <ref target="https://books.google.nl/books?id=e2ATAAAAQAAJ">Source link</ref>
        </bibl>
    </sourceDesc>
</fileDesc>
<profileDesc>
    <textClass>
        <keywords>
            <term type="diction">verse</term>
            <term type="genre">comedy</term>
            <term type="acts">5</term>
            <term type="chorus">yes</term>
            <term type="medium">printed</term>
        </keywords>
    </textClass>
</profileDesc>
</teiHeader>
<text>
    <body>
        <div type="level1" xml:id="front">
  <head>Front</head>
  <p>/</p>
  <p>HECASTUS</p>
  <p>Macropedii,</p>
  <p>Fabula non minus pia quam iucunda, in qua</p>
  <p>facinorosus quisque mortalium subitaria morte praeoccupatus</p>
  <p>tamquam in speculo quodam contemplari poterit,</p>
  <p>quemadmodum per Christum</p>
  <p>post veram suorum criminum paenitudinem</p>
  <p>ad beatam adeoque laetam mortem perveniat.</p>
  <p>Ultraiecti.</p>
  <p>Harmannus Borculous excudebat.</p>
  <p>MODESTISSIMO IUXTA AC DOCTISSIMO VIRO DOMINO</p>
  <p>Godofrido Montano Endhoviensi Decano dignissimo,</p>
  <p>Georgius Macropedius S. D.</p>
  <p>Quandoquidem tibi, vir ornatissime, iamdudum nostra placere
  ludicra, domino et fratre nostro Arnoldo communi amico referente,
  cognovi, etiam tibi serium quiddam lucubrationum nostrarum dicare
  statui. Ad quod me pariter non modo proborum parentum tuorum amica
  familiaritas et in nostros collata beneficia, verum etiam tua
  fratrumque tuorum (cum sub nostris in re litteraria militaretis
  castris) proba indoles et honesta conversatio plurimum
  exstimulavit.</p>
  <p>Accipe igitur hanc <hi rend="italic">Hecastum</hi>
  fabulam nostram pietate honestam, anni praecedentis aestate non sine
  magno spectantium plausu a nostris tirunculis actam et iam tandem
  hortantibus amicis editam. Et si quidem eam probaveris (id quod
  futurum spero), candidis communica et a Zoilorum dentibus (modo citra
  contentionem fieri possit) subinde vindica; sin autem ὡς τὸν ἐπὶ φακῇ
  μῦθον improbaveris aut tuo nomine indignam iudicaveris, sic
  temeritatis me argue, ut nihilominus amicum erga te animum tametsi in
  vili munusculo modestus agnoscas.</p>
  <p>Vale, vir gravissime, et me tui amantissimum iudica.</p>
  <p>Ex Traiecto, pridie Calendas Aprilis. Anno a Christo</p>
  <p>nato 1539.</p>
  <p>Ad candidum lectorem in <hi rend="italic">Hecastum</hi>
  praefatio.</p>
  <p>Cum, ni fallor, ante annos abhinc decem
  <hi rend="italic">Hecastum</hi> nostram edidissem et paulo
  post prelo mandassem, fuere multi quibus (fabulae scopo recte
  considerato) per omnia placuit, fuere quibus in ea nonnulla
  offenderunt, fuere quoque quibus omnino displicuit, ob hoc praecipue,
  quod erroribus quibusdam nostri temporis connivere et suffragari
  videretur. Imprimis illi, quod citra paenitentiae opera
  (satisfactionem dicimus) et ecclesiae sacramenta, per solam in
  Christum fidem et cordis contritionem, condonationem criminum docere
  vel asserere videretur et quod quisque certo se fore servandum credere
  teneretur. Id quod nequaquam nec mente concepi nec umquam docere
  volui, licet quibusdam fortassis fabulae scopum non exacte
  considerantibus prima (quod aiunt) fronte sic videri potuerit. Si enim
  rei scopum, quem in argumento indicabam, penitus observassent, secus
  fortassis iudicaturi fuissent.</p>
  <p>Volui siquidem praecipue in fabula ostendere, quo pacto post
  scelera postque flagitia subitanea morte occupatus seu praeventus
  quispiam, cum ad extrema pervenerit nec canonicae paenitentiae locus
  vel tempus reliquum sit, ne pusillanimitate et desperatione fractus
  pereat, tractandus sit. Cuiusmodi homini (pro mea quidem sententia)
  cum iam iam moriturus sit, non carnis afflictio, non alia paenitentiae
  opera, sed μετάνοια seu detestatio peccati et plena fiducia iam fide
  in Christum pro nobis mortuum proponenda et inculcanda sunt.</p>
  <p>Profecto longe aliter hominem quemlibet sanum et extra mortis
  imminentis periculum (si res postularet) post sceleratam vitam
  quantumvis resipiscentem et dolentem tracturus essem, quod ad
  absolutam peccatoris conversionem et reconciliationem non tantum
  cordis contritio vel peccatorum detestatio, verum etiam sacramentalis
  confessio, sacerdotis absolutio, gemitus, luctus, ieiunium, carnis
  maceratio, eleemosynae et id genus alia tum paenitentiae tum pietatis
  opera proximo exhibenda requirantur.</p>
  <p>Oro praeterea pium lectorem, ne in quibusdam fabulae locis
  suspicionem fortassis aliquam moturis existimet me velle affirmare vel
  sentire, quod hominem quemlibet christianum necessario credere
  oporteat in numero salvandorum se esse aut de sua salute certum esse,
  cum multae scripturae nos doceant nihil tutius esse quam sub spe
  semper timere. Nihilominus si certus erat Paulus quod neque mors neque
  vita neque creatura aliqua se cum aliis piis et fidelibus separare
  posset a caritate Dei patris, quae est in Christo Iesu domino nostro,
  ut colligit ex precedentibus ad Romanos caput 8 et manifestius eodem
  capite ’Ipse spiritus testimonium reddit spiritui nostro, quod sumus
  filii Dei’ cum ceteris quae prosequitur; si divus Petrus certa
  promissione credentes dicit gavisuros laetitia enarrabili, etc.; si
  Ioannes in evangelio dicit ’Qui verbum meum audit et credit ei qui me
  misit, habet vitam aeternam et in iudicium non venit, sed transit de
  morte in vitam’, et manifestius in epistola ’Carissimi nunc filii Dei
  sumus, et nondum apparuit quid erimus. Scimus autem …’ etc.; si
  (inquam) hi suo tempore adhuc in carne viventes de sua et aliorum
  salute certi fuerunt, absurdum erit si etiam hac nostra tempestate pie
  credamus subinde nonnullos per divinam revelationem seu spiritus
  testimonio certo cognoscere se filios Dei esse et hinc migrare
  securos?</p>
  <p>Quis praeterea (si historiis credimus) innumeros martyrum et
  confessorum greges de salute sua certos et securos dubitet exspirasse?
  An non secura mens Stephano,</p>
  <p>qui vidit caelos apertos? An non secura mens Antonio, qui mortem
  laetus aspexit? An non secura mens Ambrosio et Martino, quorum alter
  interrogatus se mortem non timere dicebat quod bonum dominum haberet,
  et alter iam iam moriturus astanti sibi humani generis hosti dicebat
  ’Quid hic astas, cruenta bestia? Nihil in me, funeste, reperies.
  Abrahae me sinus recipiet.’? Taceo de multis aliis de quorum tum in
  vita tum in morte securitate prolixum esset recensere historias.</p>
  <p>Cum igitur non abbreviata sit manus Domini, sed adhuc suis
  caelestis gratiae et consolationis munera impertiatur, quonam merito
  alienum a religione Christiana iudicabitur si dicatur adhuc nostri
  temporis quispiam (qualem Hecastum finximus) subinde inveniri, qui
  divino spiritu suae conscientiae reddente testimonium spem sibi certam
  suae salutis promittat?</p>
  <p>Haec prolixius quam destinaram, optime lector, prosecutus sum ut de
  <hi rend="italic">Hecasto</hi> mentem meam cognoscas et,
  si qua inter legendum non trivialiter dicta occurrant, pie et candide
  interpreteris.</p>
  <p>Traiecti anno 50.</p>
</div>
<div type="level1" xml:id="main">
  <head>Main</head>
  <div type="level2" xml:id="personae-dramatis">
    <head>PERSONAE DRAMATIS,</head>
    <p>seu fabulae interlocutores.</p>
    <p>Prologus Daemones cum duobus amicis</p>
    <p>Hecastus, maritus Syngenes cum duobus cognatis</p>
    <p>Epicuria, uxor Mors, larva taeterrima</p>
    <p>Philocrates, filius Satan, diabolus</p>
    <p>Philomathes, filius Acolytus</p>
    <p>Philoponus, servus Hieronymus, pastor</p>
    <p>Panocnus, servus Virtus, persona feminea</p>
    <p>Oeconomus, libertus Fides, persona feminea</p>
    <p>Daetrus, coquus Plutus, ex arca loquens</p>
    <p>Ancillae duae</p>
    <p>Nomodidascalus, legatus Chorus ex tribus pueris</p>
    <p>Puer legati et tribus puellis familiae.</p>
    <p>Ne miretur lector candidus actorum frequentiam, quod magis
    utilitati auditorum nostrorum quam artificio comico studuimus.</p>
    <p>PERIOCHE seu Argumentum.</p>
    <p>Convivium sibi atque amiculis suis</p>
    <p>Opiparum Hecastus apparans pleuritide</p>
    <p>Percellitur subitoque post gravissima</p>
    <p>Scelera citatur ad supremum iudicem.</p>
    <p>Cumque anxius neque amiculos neque proximos</p>
    <p>Neque liberos fidos sibi comites viae</p>
    <p>Offenderet, despondet animum. Ad ultimum</p>
    <p>Virtute fultus et Fide, post sacrifici</p>
    <p>Monita salutis postque paenitentiam,</p>
    <p>Vitaeque restitutus est et gratiae.</p>
    <p>Dein morte sancta spiritali gaudio</p>
    <p>Se affecit et suos probosque reddidit.</p>
  </div>
  <div type="level2" xml:id="prologus-in-hecastum.">
    <head>PROLOGUS in Hecastum.</head>
    <p>Quotquot theatro nostro adestis, tum viri</p>
    <p>Tum feminae, novam sacramque fabulam</p>
    <p>Vobis hilariter offero, cui nihil</p>
    <p>Inest pudendi sceleris aut lasciviae. At</p>
    <p>(5) Quemadmodum Unusquilibet vel Hecastus hic</p>
    <p>(Qui candide vobis modo exhibebitur)</p>
    <p>Post gloriam, luxum et voluptates suas</p>
    <p>Subito subinde ab omnibus desertus ad</p>
    <p>Mortem feratur horridam, videbitis.</p>
    <p>(10) Videbitis nihilominus, quemadmodum</p>
    <p>(cum paenitentiae operibus seu fructibus</p>
    <p>Essent negata nece imminente tempora)</p>
    <p>Post criminum confessionem praeviam,</p>
    <p>Post lacrimas cordisque paenitudinem</p>
    <p>(15) Non aliter ac pius latro in cruce pensilis</p>
    <p>Per unicam in Christum fidem Deo patri</p>
    <p>Gravissime offenso rediit in gratiam</p>
    <p>Et ab angelis de paenitente ovantibus</p>
    <p>Subvectus est ad sempiterna gaudia.</p>
    <p>(20) Sciat tamen spectator omnis candidus,</p>
    <p>Multo quod aliter hunc vel alium quemlibet</p>
    <p>Sano et vigenti corpore in proscaenium</p>
    <p>Produceret, flagitia post enormia</p>
    <p>Manifesta seu latentia, auctor fabulae</p>
    <p>(25) Quam sorte praeventum hunc virum subitaria,</p>
    <p>Quod ad absolutam paenitentiam sciat</p>
    <p>Pluria requiri quam fidem ipsam catholicam,</p>
    <p>Confessionem et absolutionem eam,</p>
    <p>Virtute quae fit clavium Petro datarum</p>
    <p>(30) Ecclesiaeque, per ministros publicos.</p>
    <p>Cuiusmodi est eleemosyna, ieiunium,</p>
    <p>Orationes lacrimaeque et id genus</p>
    <p>Alia pia opera, tum in Deum, tum in proximum.</p>
    <p>Verum sibi persuasit hunc vel quemlibet</p>
    <p>(35) Morte subita praeoccupatum sic fore</p>
    <p>Tractandum et exhortandum et hoc solacio</p>
    <p>Fidei levandum, ne (quod absit), dum nimis</p>
    <p>Exaggeretur quam meretur pro suis</p>
    <p>Excessibus correctio, moriens sibi</p>
    <p>(40) Male conscius satisque facere non valens,</p>
    <p>Spe destituta animum miser despondeat</p>
    <p>Barathrumque desperationis incidat.</p>
    <p>Certe humilium contrita corda neutiquam</p>
    <p>Spernit Deus, sero licet resipuerint.</p>
    <p>(45) Quae vera, numquam sera paenitentia est.</p>
    <p>Neque singularem (ut nuncupant) fidem in Deum,</p>
    <p>Verum catholicam et universalem probat</p>
    <p>Ab apostolis et orthodoxis proditam,</p>
    <p>Qua non modo esse Deum et creasse haec omnia</p>
    <p>(50) Et in unitate trinitatem credimus,</p>
    <p>Christum natum, passum et in cruce mortuum</p>
    <p>Dieque tertia excitatum a mortuis,</p>
    <p>Sed et in Deum qua credimus et in filium</p>
    <p>(Quem perditis nobis necandum tradidit),</p>
    <p>(55) Toti fide atque amore in ipsum tendimus</p>
    <p>Ipsique nos nostram et salutem maxime</p>
    <p>Totaque cum fiducia committimus.</p>
    <p>Nec voluit auctor quemlibet debere se</p>
    <p>Certo beandum credere, quod tutius</p>
    <p>(60) Nihil sit ac spei timorem adiungere.</p>
    <p>Verumtamen quis dubitet innumeros adhuc</p>
    <p>Posse emori tutos sineque periculo,</p>
    <p>Ut martyrum Christum confitentium</p>
    <p>Quondam greges, quorumque menti Spiritus</p>
    <p>(65) Testatus est Dei quod essent filii?</p>
    <p>Haec me volebat proloqui Macropedius,</p>
    <p>Ne qui favere eum putent erroribus,</p>
    <p>Ecclesiae quod ab unitate catholicae</p>
    <p>Et ab orthodoxis discrepare anathema sit.</p>
    <p>(70) Praeterea et hoc paucis monebo, si cui</p>
    <p>In aliquibus minus pudice visa sit</p>
    <p>Vel adultera introducta vel meretricula,</p>
    <p>Nihil est in hac quod oculos pudicos laeserit.</p>
    <p>Videbitis gestus honestos undique</p>
    <p>(75) Actusque graviter exhiberi comicos.</p>
    <p>Non hic amator virginum, non leno, non</p>
    <p>Scortum impudicum vel quod offendat probos.</p>
    <p>State igitur absque turbidis clamoribus.</p>
    <p>Valete! Hecastum, cuius hinc libertum agam et</p>
    <p>(80) Oeconomon, huc prodire mox videbitis.</p>
    <p><hi rend="bold">CHORUS. Versu Sapphico.</hi></p>
    <p>Foede peccator, resipisce tandem,</p>
    <p>Iudicis mulctas citus anteverte,</p>
    <p>Hora ne tradat cita mortis orco</p>
    <p>Te cruciandum.</p>
    <p>(85) Quid tibi gazam, moriture, condis?</p>
    <p>Quid voluptates, moriture, anhelas?</p>
    <p>Quid vel affectas, moriture, honores</p>
    <p>Interituros?</p>
    <p>Dum viges sanis vegetisque membris</p>
    <p>(90) Et frui dulce est scelere exsecrando,</p>
    <p>Macera carnem, peritura sperne</p>
    <p>Et resipisce,</p>
    <p>Sera ne non sit metanoea vera,</p>
    <p>Nempe procedens baratri pavore,</p>
    <p>(95) Prorsus aut nulla, hanc merito negante</p>
    <p>Iudice iusto.</p>
  </div>
  <div type="level2" xml:id="actus-i.-scaena-i.">
    <head>ACTUS I. SCAENA I.</head>
    <p>Iambici trimetri.</p>
    <p>HECASTUS solus.</p>
    <p>Nemo omnium mortalium felicior</p>
    <p>Me vivit usquam gentium, quod nesciam</p>
    <p>Si quidlibet meam ad beatitudinem</p>
    <p>(100) Queat addier. Formosa coniunx, filii</p>
    <p>Acres, venustae filiae, ampla familia est.</p>
    <p>Varia supellex ornat aedeis splendidas,</p>
    <p>Thesaurus auro, argento et electro tumet,</p>
    <p>Arcaeque perticaeque veste plurima</p>
    <p>(105) Ex purpura vel coccino aut holoserico</p>
    <p>Conferta sunt; laeti greges in pascuis</p>
    <p>Uberrimis, agri feraces, commodi</p>
    <p>Reditus sed et possessiones plurimae</p>
    <p>Et quicquid ad felicitatem conferat,</p>
    <p>(110) Iuveni valenti ac sospiti simul affluit.</p>
    <p>Age igitur, anima, fruere rebus propriis!</p>
    <p>Ede, bibe, epulare cum bonis sodalibus</p>
    <p>Et amiculis. Nec terreant te, qui tibi</p>
    <p>Diem futuri examinis praenuntiant,</p>
    <p>(115) Qui faucibus crepantibus tibi praedicant,</p>
    <p>Quod exigenda ratio sit de singulis</p>
    <p>Quae possides vel prodigis, quemadmodum</p>
    <p>Expenderis. Nugas agunt qui haec blacterant.</p>
    <p>Nam quilibet (ut humana ratio iudicat)</p>
    <p>(120) Rerum suarum dominus, haud oeconomus est.</p>
    <p>Nunc igitur huc mea evocata uxorcula</p>
    <p>De vespera cena, deinde vesperi</p>
    <p>De crastina volupe apparanda iussero.</p>
    <p>Hinc Daemonem amicum adiero et hunc diem</p>
    <p>(125) Iocis, fritillo ac poculis sepeliero.</p>
    <p>Prodi, uxor, aedibus, quod aliqua serio</p>
    <p>(Priusquam amicum adeam) tibi mandanda sint.</p>
  </div>
  <div type="level2" xml:id="actus-i.-scaena-ii.">
    <head>ACTUS I. SCAENA II.</head>
    <p>Trimetri ut superiores.</p>
    <p>EPICURIA, HECASTUS, PANOCNUS.</p>
    <p>Mi vir, quid evocas me ad aestum et aëra?</p>
    <p>Quin intus ea quae erant iubenda, dixeras?</p>
    <p>(130) HEC. Ut delicata, ut tenera facta es, mea rosa!</p>
    <p>Quin palla vel calyptra operuit has genas?</p>
    <p>EPI. Etiamne rides? HEC. Egone? EPI. Tu nae. Iam iocis</p>
    <p>Et ineptiis missis, anime, dic seria.</p>
    <p>HEC. Cura apparari vesperum convivium</p>
    <p>(135) Et delicatum et splendidum: sint frixa, sint</p>
    <p>Elixa, sint assata, sint liquata, sint</p>
    <p>Quaecunque sint in copia. Nam vesperi</p>
    <p>Nobis viri primarii cum uxoribus</p>
    <p>Laetissime excipiendi, honeste ac blanditer</p>
    <p>(140) Tractandi erunt. EPI. Convivium, mi vir, recens?</p>
    <p>Convivae, Hecaste, denuo? Calent adhuc</p>
    <p>Verua, calent foci calentque chytropodes;</p>
    <p>Et denuo, mi Hecaste, convivae et recens</p>
    <p>Convivium? HEC. Si quid calet, iam ferveat.</p>
    <p>(145) Parentur omnia denuo. EPI. Hesterno die</p>
    <p>Quae cocta, nondum absumpta sunt. Suffecerint</p>
    <p>Quattuor viris totidemque eorum uxoribus,</p>
    <p>Ut puto. HEC. Putas? Abi, coquantur omnia</p>
    <p>Recentia. EPI. Licet. Qui, putas, esuri erunt?</p>
    <p>(150) HEC. Cognati, amici, contribules. Ceterum,</p>
    <p>Uxor, tua nil interest praescire quos</p>
    <p>Adduxero. Cura apparentur quae gulae et</p>
    <p>Ventri satisfaciant. EPI. Licet. Tribusne adhuc</p>
    <p>Si coxero, satis arbitraris? HEC. Ut hoc genus</p>
    <p>(155) Muliercularum illiberale est et tenax!</p>
    <p>Novem decemve adduxero, ut te Iuppiter,</p>
    <p>Mala sciscitatrix, perduat. EPI. Ne irascere, at</p>
    <p>Memineris ut nobis sacerdotes crebro</p>
    <p>In contione publica denuntiant,</p>
    <p>(160) Quod de omnibusque et singulis quae prodigi hic</p>
    <p>Absumimus, largimur aut expendimus,</p>
    <p>Coram supremo iudice in novissimo</p>
    <p>Die exigenda est ratio. HEC. Te iam scilicet</p>
    <p>Terret dies novissimus. Quos tu mihi</p>
    <p>(165) Narras dies novissimos? Nugantur ii,</p>
    <p>Qui istaec ferunt. Quo ex arculis nostris sibi aes</p>
    <p>Emulgeant, hi nos subinde territant.</p>
    <p>An non licet mihi meo pro arbitrio</p>
    <p>Quae propria sunt expendere aut partis frui?</p>
    <p>(170) In parricidas, in latrones, in canes</p>
    <p>Verpos, in ethnicos et id genus impios</p>
    <p>Discussio haec desaeviet. Baptisma nos</p>
    <p>Christusque nos servabit, aut si quid sit in</p>
    <p>Nobis mali, post lacrimis piabimus.</p>
    <p>(175) Neque nos sumus virtutis omnino vacui.</p>
    <p>Quod namque abundat, erogamus interim</p>
    <p>Pauperibus, orphanis, peregrinis. Sacras</p>
    <p>Aedes sacris diebus ingredimur, Deo</p>
    <p>Precem dominicam fundimus, fidem quoque</p>
    <p>(180) Nulla impiorum dogmatωn aspergine</p>
    <p>Foedam tenemus integram. Vade, stolida,</p>
    <p>Et coquito quae coquenda sunt. Novissimus</p>
    <p>Quidem dies nunc longe abest: venturus est</p>
    <p>Post multa tandem saecula. Age fruamur his</p>
    <p>(185) Praesentibus, dum aetas favet, tempus iuvat</p>
    <p>Fataque sinunt. I, mea rosa, istaec expedi.</p>
    <p>Ego Daemonem accedo amicum proximum,</p>
    <p>Cum quo iocis, facetiis et lusibus</p>
    <p>Tempus teram usque ad vesperam. EPI. Vade igitur et</p>
    <p>(190) (Quia imperare non queo tibi nec volo)</p>
    <p>Regredere quaeso tempori. HEC. Heus. EPI. Quid nunc? HEC.
    Volo,</p>
    <p>Si quispiam me quaeritet, ne facile me</p>
    <p>Prodatis aut sinatis evocarier,</p>
    <p>Quod hunc diem genio dicavi liberum.</p>
    <p>(195) Sequere, Panocne. PAN. Hem. HEC. Tu familiae
    praecipe.</p>
    <p>EPI. Curabitur. Vir hic admodum fit prodigus,</p>
    <p>Qui ne quidem blandis logis nec asperis</p>
    <p>Compescitur. Nisi aliquid ego largissimis</p>
    <p>Illius usque impendiis detraxero,</p>
    <p>(200) Cito res domestica tota dilabetur. Heus,</p>
    <p>Heus, Daetre, ades! Decem viris vel feminis</p>
    <p>Coqui volebat; alteram partem cate</p>
    <p>His sumptibus detraxero. Foculis novis</p>
    <p>Vetera recocta (modo integra) inserenda sunt.</p>
    <p>(205) Heus, Daetre. ————</p>
  </div>
  <div type="level2" xml:id="actus-i.-scaena-iii.">
    <head>ACTUS I. SCAENA III.</head>
    <p>Trimetri.</p>
    <p>DAETRUS, EPICURIA.</p>
    <p>———— Daetrus hic. Quid, era, factum voles?</p>
    <p>EPI. Cape sportulam atque hos aureos solidos duos.</p>
    <p>Ex omnibus quae per macellum veneunt,</p>
    <p>Quantum satist decem viris, eme optima.</p>
    <p>DAE. Papae! Decem iam denuo? EPI. Denuo decem.</p>
    <p>(210) DAET. Si addas adhuc solidos duos, vix emero.</p>
    <p>EPI. Abi, frutex, non emeris? DAET. Non emero,</p>
    <p>Ut veneunt iam obsonia. At si me audias,</p>
    <p>Probe admodum tibi consulam. Quae adhuc super</p>
    <p>Sunt reliquiae veteres, novis, ut recaleant,</p>
    <p>(215) Interserantur callide. Parcatur huic</p>
    <p>Dimidio emendi impendio. EPI. Recte mones,</p>
    <p>Si industrie fieri queat. DAET. Tam industrie,</p>
    <p>Ut nec vel ipsa sentias quae feceris.</p>
    <p>Sine me meo periculo hanc cudere fabam.</p>
    <p>(220) EPI. Sino. Vide, ne in aliquo honori deroges.</p>
    <p>Mercare quod putas fore necessarium.</p>
    <p>Ego interim curabo cum famulitio</p>
    <p>Quod ad voluptatem atque splendorem attinet.</p>
    <p>DAET. Vadam. Tenacitas mehercle mulieri</p>
    <p>(225) Sordesque natura insita; haud ullo queunt</p>
    <p>Respectu honoris vellier. Satius mihi</p>
    <p>Fuit igitur obsequi atque idem suggerere quod</p>
    <p>Certe videbam velle eam sibi suggeri,</p>
    <p>Quod hinc mihi concilio pacem et gratiam.</p>
    <p>(230) Prospicio Daemonis fores aperirier.</p>
    <p>Proripio me, ne forte erus me hic opprimat.</p>
  </div>
  <div type="level2" xml:id="actus-i.-scaena-iv.">
    <head>ACTUS I. SCAENA IV.</head>
    <p>Tetrametri.</p>
    <p>HECASTUS, DAEMONES, PANOCNUS.</p>
    <p>Hoc est quod intus dixeram tibi, Daemones. Sistamus hic</p>
    <p>Cum poculis fritillum, ut alea et orbibus lusoriis</p>
    <p>Moveamus ultro taedia. DAE. Hem, sistamus. At quis legibus</p>
    <p>(235) Certabimus? HEC. Victo hauriendus cyathus est. DAE.
    Immo magis</p>
    <p>Victo hauriendus cantharus cyathusque victori cadat.</p>
    <p>HEC. Adhuc placet, non admodum terret capax me cantharus.</p>
    <p>Puer, ades et his infunde vina poculis, dein domum</p>
    <p>Te proripe atque satage, ne quid imparatum offendero.</p>
    <p>(240) Cave deinde, si petat me quispiam, ne me indices.</p>
    <p>PAN. Non indicabo, sed tibi quis usque cyathissabit et</p>
    <p>In ceteris minister erit? HEC. Iners inertis non eget.</p>
    <p>Abi, piger, manum laboribus applica. Nos nostra enim</p>
    <p>Curabimus nobisque cyathissabimus. Redi! PAN. Hem? HEC. Mane.</p>
    <p>(245) Primum omnium dic coniugi nos adfuturos vesperi.</p>
    <p>PAN. Dicam. HEC. Philopono dic, paret vino hauriendo dolium</p>
    <p>Dulcissimum. PAN. Licet. HEC. Inde toti familiae ut sese
    excolant,</p>
    <p>Chorum instruant laetique nos cum carmine excipiant, quod
    hunc</p>
    <p>Diem atque noctem subsequam genio dicare statuimus.</p>
    <p>(250) PAN. Facesso. Numquid aliud est, quod exsequendum
    praecipis?</p>
    <p>HEC. Nihil. PAN. Valete sospites. HEC. Iam nostra agamus
    ludicra.</p>
    <p>DAE. Agamus. En bis unio. HEC. Bis senio. DAE. En bis binio.</p>
    <p>HEC. Bis quinio. DAE. En bis ternio. HEC. Bis quaternio. DAE. Bis
    quaternio.</p>
    <p>Victoria haec mihi cesserit. HEC. Bis ternio. DAE. En bis
    quinio.</p>
    <p>(255) HEC. Bis binio. Descensus usque noster est. DAE. Bis
    senio.</p>
    <p>Ascensus hic spondet mihi victoriam. HEC. Bis unio.</p>
    <p>Profecto prodigiosus hic iactus fuit. DAE. Fuit quidem,</p>
    <p>Sed iam vicissitudinem hanc mutavero. Te verbero.</p>
    <p>En ternio et quaternio. HEC. Me verberas, et ventulus</p>
    <p>(260) Me verberare visus est sub dextro hoc
    hypochondrio.</p>
    <p>DAE. Quid somnias? HEC. Non somnio, sed intro eamus, obsecro.</p>
    <p>DAE. Eamus. Ast uterque prius exhauriat sibi poculum.</p>
    <p>HEC. Praebibe; sequar. DAE. Bibi. Sequere, nam poculo hoc plagae
    tuae</p>
    <p>Medebere. HEC. Id quod faxit Aesculapius. DAE. Faxit. Bibe!</p>
    <p>(265) HEC. Bibi, sed hauddum sentio. Cedamus intro,
    Daemones,</p>
    <p>Extraque ventum haec coepta terminemus alacrius. DAE. Placet,</p>
    <p>Nam corpori aegro aquilo intulit persaepe multa pericula.</p>
    <p><hi rend="bold">CHORUS.</hi></p>
    <p>Iambici dimetri.</p>
    <p>Ex capite secundo Sapientiae Salomonis.</p>
    <p>Nihil, sodales, tandem erit</p>
    <p>Caro nostra quam exstinctus cinis,</p>
    <p>(270) Et mollis instar aëris</p>
    <p>Sese resolvet spiritus.</p>
    <p>Ut nubili vestigium</p>
    <p>Haec vita nostra transiet,</p>
    <p>Ut nebula dissolvenda, quae</p>
    <p>(275) Radiis liquet solaribus.</p>
    <p>Perinde ut umbrae transitus</p>
    <p>Vitae suavis tempus est,</p>
    <p>Operisque nostri ac nominis</p>
    <p>Cum tempore erit oblivium.</p>
    <p>(280) Igitur, sodales, commodis</p>
    <p>Fruamur his praesentibus,</p>
    <p>Veluti iuventa celeriter</p>
    <p>Imbuti Iaccho et balsamo.</p>
    <p>Non temporis flos transeat,</p>
    <p>(285) Vernis coronemur caput</p>
    <p>Per omne pratum et compitum</p>
    <p>Rosis, priusquam marceant.</p>
    <p>Nullus sit exsors gaudii,</p>
    <p>Laetitiae ubique symbola</p>
    <p>(290) Linquamus, haec quod una sit</p>
    <p>Pars atque sors mortalibus.</p>
  </div>
  <div type="level2" xml:id="actus-ii.-scaena-i.">
    <head>ACTUS II. SCAENA I.</head>
    <p>Trimetri.</p>
    <p>OECONOMUS solus.</p>
    <p>Grandi malo servi putant se obnoxios,</p>
    <p>Cum imperia sedulo exsequuntur erilia.</p>
    <p>Id quod mihi quoque tunc persuaseram fore,</p>
    <p>(295) Cum servitutis colla subderem iugo.</p>
    <p>Verum secus modo iudico. Nam tum (licet</p>
    <p>Operans et obsequens) eram multo omnium</p>
    <p>Liberrimus, curam omnem in alios transferens.</p>
    <p>Libertus ubi iam factus sum, cura undique</p>
    <p>(300) Rerum omnium domesticarum me opprimit.</p>
    <p>Si quid vel intus vel foris vernaculi</p>
    <p>Neglexerint, mihi imputatur, quasi geram</p>
    <p>Curam universam. Accedit his quod nec mihi</p>
    <p>Oboediunt nec gnaviter suis student</p>
    <p>(305) Negotiis. Nam aut garriunt aut lusitant</p>
    <p>Aut in foro omnibus obstrepunt, sua neglegunt.</p>
    <p>Videbo quid Daetrum moretur, quominus</p>
    <p>Ferat coquenda coquatque edenda vesperi.</p>
    <p>Vos fulcra, mensas, gausape et mantilia,</p>
    <p>(310) Orbes, quadras vasaque parate, ut iusseram.</p>
    <p>Audistin’ haec? Parate cuncta, ut iusseram!</p>
    <p>Non audient me, suspicor, sed, ut abiero,</p>
    <p>Ad fabulandum aut feriandum confluent.</p>
    <p>Recta tamen vadam in macellum, uti videam</p>
    <p>(315) Quid hactenus Daetrum moratum est. Si quidem</p>
    <p>Occurrerit, viae laborem ademerit.</p>
  </div>
  <div type="level2" xml:id="actus-ii.-scaena-ii.">
    <head>ACTUS II. SCAENA II.</head>
    <p>Tetrametri.</p>
    <p>PANOCNUS, PHILOPONUS, OECONOMUS cum DAETRO.</p>
    <p>Quantumlibet festinet era, quantumlibet Apeleutherus,</p>
    <p>Res neutiquam processerit nisi Daetrus adsit, qui coquat</p>
    <p>Quae edenda sunt. Quid discus absque edulio? PHI. βοῦς
    λοκρικὸς.</p>
    <p>(320) PAN. Tantisper ergo moremur hic, dum redeat is qui
    amissus est</p>
    <p>Dumque ille abest, cui labor et omnis opera inutilis est. PHI.
    Placet.</p>
    <p>Miranda sunt profecto, quae de nostro ero memoras mihi.</p>
    <p>Nam quamquam is hactenus fuit rerum omnium profusior</p>
    <p>Et ad voluptatem gulae atque Veneris indulgentior,</p>
    <p>(325) Numquam tamen tam futilem festivitatem prodidit.</p>
    <p>Timeo hercle ne res tam insolita siet viro malo omini.</p>
    <p>PAN. Merito quidem; nam saepe post Phoebi micantis caumata</p>
    <p>Sequi solent tonitrua, extremumque risus luctus est.</p>
    <p>Memini quibus mors imminebat ocius, quod gaudio</p>
    <p>(330) Intemperato se nimis resolverent. PHI. Id ominis</p>
    <p>Dii boni avertant! Utut se habebit hoc negotium,</p>
    <p>Videbitur. Nos interim curemus ea, quae iusserat</p>
    <p>Per singula exacte exsequi, si non velimus ulmei</p>
    <p>Rebus quibuslibet imparatis reddier. Mensam ampliter</p>
    <p>(335) Primum instruamus, lectulos sternamus atque pocula</p>
    <p>Munde eluamus, inde frondibus atrium virentibus,</p>
    <p>Herbis quoque redolentibus adornemus atque (ut iusserat)</p>
    <p>Chorum ex ephebis et puellis ordinemus consonum,</p>
    <p>Ne sit, quod oculos introgressi offendat aut bilem excitet.</p>
    <p>(340) PAN. Mones probe. At iam tandem adest Daetrus gravis
    cupediis,</p>
    <p>Qui utrique nostrum aliam laboris sordidi ansam porriget.</p>
    <p>Comitatur Oeconomus, cui cura est rei domesticae. Is</p>
    <p>Iurgabitur, scio, et arguet nos otii aut socordiae.</p>
    <p>PHI. Syndule, non te pigeat operis aut laboris sordidi,</p>
    <p>(345) Nam se omnibus servus fidelis applicat laboribus.</p>
    <p>Porro huius ego pro iurgio respondeam. OEC. Quid hic foris</p>
    <p>Nugamini? Nihil est in aedibus quod exigatis? PHI. Est,</p>
    <p>Sed hactenus Daetrum morati ipsum sequemur praevium.</p>
    <p>DAET. Sequiminor impigri. Est enim quod utrique committam. PHI.
    Licet</p>
    <p>(350) Te sequimur. PAN. Anne dixeram? PHI. Praedixeras. Sed
    obsecro,</p>
    <p>Quem principem virum eminus videmus huc gravissimis</p>
    <p>Properare gressibus? Moremur; haud enim mediocris est</p>
    <p>Vir dignitatis, quisquis est. Id quod suis tum vestibus</p>
    <p>Tum gestibus, tum maxime qua praeditust heroica</p>
    <p>(355) Maturitate in moribus plane indicat, prae se
    ferens</p>
    <p>Ingens decus et auctoritatem regiam. PAN. Videtur hic</p>
    <p>Legatus esse Caesaris regisve magni nominis,</p>
    <p>Quod haec severitas et haec maturitas nulli siet</p>
    <p>Nostratium. Cedamus intro; nam pudet tantum virum</p>
    <p>(360) Excipere; nam nos appetit. PHI. Siste, pudor absit
    rusticus.</p>
    <p>Quid digne ero respondeas, fugisse si resciverit?</p>
    <p>Non nos quidem hic momorderit; si quid loquendum, ego
    eloquar.</p>
  </div>
  <div type="level2" xml:id="actus-ii.-scaena-iii.">
    <head>ACTUS II. SCAENA III.</head>
    <p>Tetrametri.</p>
    <p>NOMODIDASCALUS, PHILOPONUS, PANOCNUS.</p>
    <p>Iamdudum in his mundi infimis convallibus praedivitem</p>
    <p>Homuncionem habitare multi praedicunt, quem rex deum</p>
    <p>(365) Hominumque maximus iubet citarier, quem singuli et</p>
    <p>Henecastum et Unumquemlibet compellitant. Hunc primulum</p>
    <p>Legatione functus opto convenire serio.</p>
    <p>PHI. Erum petit. PAN. Verum. NOM. Heus, boni iuvenes, mihi aedes
    divites</p>
    <p>Quas Hisecastus habitat, ultro ostendite! PHI. His in aedibus</p>
    <p>(370) Habet Hisecastus ipse erus noster, domine venerande,
    quem</p>
    <p>Omnes Hecastum nuncupant. NOM. Idem est. Vocetur huc foras.</p>
    <p>PHI. Dudum exiit, mi heros, domo necdum reversus est. Eram</p>
    <p>Si poscis, ipsa adest. NOM. Vocetur haec. PHI. Panocne, eram
    evoca.</p>
    <p>PAN. Vocavero. NOM. Quo abiit erus? PHI. Ad amiculum animi
    gratia,</p>
    <p>(375) Ut poculis vel lusibus iocisve tempus exigat.</p>
    <p>NOM. Tempus terendum lusibus? Tempus terendum poculis?</p>
    <p>Quo nihil habet preciosius, quo nihil habet iucundius,</p>
    <p>Quo debuit vitam priorem lacrimis foedissimam</p>
    <p>Piare et ad vitae futurae gaudia aspirare, cum</p>
    <p>(380) Nil morte sit ei certius, nil mortis hora
    incertius?</p>
    <p>At quid moratur uxor? Aut quin huc vocata proruit?</p>
    <p>An despicit summi mandata regis haec, quae perfero?</p>
    <p>PHI. Iamdudum in amplos apparatus vesperae cenae, arbitror,</p>
    <p>Distracta subito non quit explicare se vel comere.</p>
    <p>(385) NOM. O dirae et exsecrandae opes mortalium, ad quid
    non solent</p>
    <p>Mentes suorum cogere? PHI. Eccam eram sua cum ancillula.</p>
    <p>Heros, vale; nam est quod agam in aedibus. NOM. Adolescentule,
    vale.</p>
  </div>
  <div type="level2" xml:id="actus-ii.-scaena-iv.">
    <head>ACTUS II. SCAENA IV.</head>
    <p>Trimetri.</p>
    <p>EPICURIA, NOMODIDASCALUS, PUELLA.</p>
    <p>Papae, quis hic? Salve, vir inclite. NOM. Salva sis,</p>
    <p>Muliercula. EPI. Mene quaeris an virum meum?</p>
    <p>(390) NOM. Primum omnium tuum maritum, deinde te</p>
    <p>Quoque admonendum censui. Sed ille ubi est?</p>
    <p>EPI. Ecastor istuc nescio. Solus abiit.</p>
    <p>NOM. Videto quid respondeas. Os namque quod</p>
    <p>Mentitur, occidit animam. EPI. Egone mentiar?</p>
    <p>(395) Ne quaeso suspicetur id dominus meus.</p>
    <p>NOM. Videlicet, servi tui novere quod</p>
    <p>Tu nescias? Mitte igitur ocius qui eum</p>
    <p>Adducat! Est enim mihi res seria,</p>
    <p>Iussum quoque necessarium regis mei</p>
    <p>(400) Ter maximi, quae et indicare me quidem</p>
    <p>Quam primum oportet, ast eum mox exsequi,</p>
    <p>Modo rationem suae salutis habuerit.</p>
    <p>EPI. Me miseram, ut hoc sermone me quoque territas.</p>
    <p>NOM. Hic terror est maioris initium, nisi</p>
    <p>(405) Nos audiat. Voca virum! EPI. Timeo admodum,</p>
    <p>Ne non velit vocarier. NOM. Nolit, velit,</p>
    <p>Ducatur huc! EPI. Puella, vade et evoca</p>
    <p>Nostra ex familia quempiam PU. Evocavero.</p>
    <p>EPI. Quem mittam in aedeis Daemonis, si fors queat</p>
    <p>(410) Post pocula inde educier. PU. Vocavero.</p>
    <p>Aliudne dici praecipis? EPI. Nihil aliud.</p>
    <p>At cum vocato regredere, ut dicam tibi</p>
    <p>(Si forte causa postulet) qui vesperi</p>
    <p>Sint ordinanda fercula in convivio.</p>
    <p>(415) PU. Facesso. EPI. Abi. NOM. Quid tanta modo pro
    vespere</p>
    <p>Est cura tibi convivio, cum nescias</p>
    <p>Num habitura sis tuo cum marito vesperem?</p>
    <p>EPI. Quid audio? Iuvenes sumus, sani sumus</p>
    <p>Lustrumque nondum septimum transegimus;</p>
    <p>(420) Qui mors subita nos opprimat? Quaeso, melius</p>
    <p>Mihi ominare, ne quibus terroribus</p>
    <p>A poculis et ferculis nos distrahas.</p>
    <p>NOM. Si mihi vacaret his tibi de singulis,</p>
    <p>Muliercula, respondere, non quam stulta sis</p>
    <p>(425) Modo sed et quam insanias, attenderes.</p>
    <p>Sed nunc adest puer vocatus; praecipe</p>
    <p>Ei marito quod velis referrier.</p>
    <p>Tantisper hic manebo dum peregeris.</p>
  </div>
  <div type="level2" xml:id="actus-ii.-scaena-v.">
    <head>ACTUS II. SCAENA V.</head>
    <p>Tetrametri.</p>
    <p>PANOCNUS. EPICURIA. PUELLA.</p>
    <p>Prodire me foras iubebas, era? Quid exigi voles?</p>
    <p>(430) EPI. Reverte in aedeis Daemonis quam potueris
    celerrime</p>
    <p>Et revoca erum. PAN. Non audeam tentare, quod iubes; nam erus</p>
    <p>Interminatus est mihi iam serio, ne se hoc die</p>
    <p>Aut evocarem aut proderem. EPI. Novi, sed imminet modo</p>
    <p>Necessitas ultima: velit, nolit, statim accersendus est.</p>
    <p>(435) Dices virum primarium ter maximique Caesaris</p>
    <p>Legatum adesse in aedibus, qui iussa perfert seria</p>
    <p>Sine remora denuntianda, et inquies quod mortis et</p>
    <p>Salutis ultimae discrimina imminent si neglegat.</p>
    <p>PAN. Legatum adesse dixero, cuius necesse est iussibus</p>
    <p>(440) Mox serio respondeat. EPI. Sic dixeris. PAN. Sic
    dixero.</p>
    <p>EPI. Alii vide ne dixeris. PAN. Non dixero. EPI. Vade
    interim.</p>
    <p>Puella, sterne mensam in edito domus triclinio,</p>
    <p>Ut hospitem excipiamus hunc cum honore summo et gaudio.</p>
    <p>PU. Operam dabo quo splendide sint apparata quaelibet.</p>
    <p>(445) EPI. Niteant parietes byssinis, hyacinthinis,
    holosericisque tapetibus.</p>
    <p>PU. Faxo libens. EPI. Fac, mensa et auro splendeat</p>
    <p>Radiante gemmatisque poculis. PU. Licet. EPI. Loca singula</p>
    <p>Styrace, ture et galbano suffita sint. PU. Suffita erunt.</p>
    <p>EPI. At celeriter. PU. Celerrime. EPI. Iam comiterque et
    callide</p>
    <p>(450) Mihi loquendum cum viro hoc donec maritus exeat,</p>
    <p>Si forte venari queam, viro meo quid nuntiet.</p>
    <p>Ipsusque adit me denuo. ————</p>
  </div>
  <div type="level2" xml:id="actus-ii.-scaena-vi.">
    <head>ACTUS II. SCAENA VI.</head>
    <p>Tetrametri.</p>
    <p>NOMODIDASCALUS, EPICURIA, PUER.</p>
    <p>———— Mulier, quid est quod inutili</p>
    <p>Iubes labore distrahi totam familiam in aedibus,</p>
    <p>Ut putridam carnem oppleas enutriasque vermibus?</p>
    <p>(455) Si habeas quibus vitam tuam serves et hoc
    corpusculum</p>
    <p>Moderate operias, aliud his regionibus nil postules.</p>
    <p>Nam is cuius hac legatione fungimur, ditissimus est,</p>
    <p>Qui in propria mensa suis paravit immortalia</p>
    <p>Sua fercula atque pocula, utpote omnibus sese hac brevi</p>
    <p>(460) Vita pie colentibus et amantibus. Quid denique in</p>
    <p>His lacrimarum vallibus congeritis aes, vestes, opes,</p>
    <p>Captatis ampliter voluptates, honores, commoda,</p>
    <p>Cras morte certo certius morituri et omnia haec velut</p>
    <p>Nihilum relicturi? EPI. Id quidem cognoscimus, vir optime.</p>
    <p>(465) Sed (obsecro) quid adeo mortem interminaris
    iuvenibus</p>
    <p>Sano atque vegeto corpore? An non plurimis annis adhuc</p>
    <p>Vitam poterimus prorogare et ultro caelis perfrui?</p>
    <p>NOM. O si scias, quam haec stulta sit praesumptio: modo
    trepida</p>
    <p>Resipisceres, hunc fastum et hunc luxum ut lutum contemneres</p>
    <p>(470) Iramque flendo iudicis caelestis antevorteres.</p>
    <p>EPI. Qui stulta? Non propitius est Deus optimus? Qui et in
    ultima</p>
    <p>Hora diei in vineam properantibus post otium</p>
    <p>Magnum dabit parvi laboris praemium? NOM. Si vera sit,</p>
    <p>Numquam profecto est sera paenitentia. At tu qui scias,</p>
    <p>(475) Homo bulla inanis et levis, quod horam ad undecimam
    queas</p>
    <p>Perducier? Nam qui spopondit paenitenti gratiam,</p>
    <p>Is negligenti non spopondit crastinum. Quin etsi ad id</p>
    <p>Aetatis ultimae senex perveneris, qui nunc scias,</p>
    <p>Quod te in suam paterfamilias vineam missurus est?</p>
    <p>(480) Quandoquidem donum Dei, perfecta paenitentia, haud</p>
    <p>Res propriae virtutis est. Tuque interim spreta Dei</p>
    <p>Patientia longa secundum cor tuum non paenitens</p>
    <p>Tibi in supremum examen iram congeris. EPI. Tu territas</p>
    <p>Me neutiquam mediocriter dirae necis vocabulo.</p>
    <p>(485) Verumtamen difficile mihi persuadeas, haec omnia</p>
    <p>Quae possidemus ampliter, fore deserenda adeo temere</p>
    <p>Et stulte et inconsulte, ut illis non fruamur libere.</p>
    <p>Qua vel sua clementia Fortuna vel dii boni</p>
    <p>Nobis suo favore contulere abundantissime. At</p>
    <p>(490) Iam sermo suspendendus est; tandem maritus
    advenit.</p>
    <p>NOM. Ut video, non resipueris donec tibi Letum sua</p>
    <p>Vitam sagitta transigat. Vade igitur et fac quod tuae</p>
    <p>Censes saluti commodum. EPI. Vadam et videbo quid mei</p>
    <p>Convivio et triclinio apparaverint. Te quoque velim</p>
    <p>(495) Marito adesse vesperi. NOM. Is mihi modo conveniendus
    est.</p>
    <p>Profer, puer, diploma divinaeque legis codices.</p>
    <p>PU. Hem tibi, domine, diploma divinaeque legis codices.</p>
  </div>
  <div type="level2" xml:id="actus-ii.-scaena-vii.">
    <head>ACTUS II. SCAENA VII.</head>
    <p>Tetrametri.</p>
    <p>HECASTUS, PANOCNUS, NOMODIDASCALUS.</p>
    <p>Quem sese homo dicebat esse, qui iubebat me sibi</p>
    <p>Assistere? PAN. Insignem virum magnique regis nuntium.</p>
    <p>(500) HEC. Se nobilem, se divitem, se purpuratum aut
    splendidum</p>
    <p>Auro exhibebat nuntius? PAN. Non admodum. Verumtamen</p>
    <p>Ea est viro in sermone, vultu moribusque auctoritas,</p>
    <p>Maturitas probitasque, ut (absit verbulo indignatio)</p>
    <p>Te rusticum, te barbarum censerem et hominem sordidum.</p>
    <p>(505) HEC. Nugare. Si pannosus est, si pauper et
    ignobilis,</p>
    <p>Non regius legatus est neque huc bonis avibus venit.</p>
    <p>Ubi reliquisti virum? PAN. Cum uxore nostris pro aedibus.</p>
    <p>En tibi hominem! Vide et experire, ipsus quis est vel quantus
    est.</p>
    <p>HEC. Pol tam gravem non credidi. Relucet ex facie viri</p>
    <p>(510) Reverenda morum dignitas et honore digna
    sanctitas.</p>
    <p>PAN. Haec dixeris, cum hominem loquentem audiveris. HEC. Salus
    tibi</p>
    <p>Sit, quisquis es, venerande vir. Men’ quaeritas? NOM. Tibi quoque
    salus</p>
    <p>Vitaque functo mors bona et vitae futurae gloria.</p>
    <p>Tun’ ipsus es qui vulgo Hecastus diceris? HEC. Hecastus sum
    ego.</p>
    <p>(515) NOM. Rex regum et imperator omnium per orbem
    maximus</p>
    <p>Me misit ad te nuntium iussitque te absque mora suis</p>
    <p>Assistere tribunalibus deque omnibus quibus usus es</p>
    <p>Vel abusus et quae sub polo per fas nefasque possides,</p>
    <p>Sibi rationem reddere. Et ne existimes rem frigidam</p>
    <p>(520) Et hanc meam legationem subdolam aut minus ratam:</p>
    <p>En litteras chirographumque, quo suam ad praesentiam</p>
    <p>Te tanta maiestas citat. HEC. Quid Caesari mecum fuit</p>
    <p>Commune, ut accepti datique subito iustum calculum</p>
    <p>Suum ad tribunal exigat? Quid? Num imperator me sibi</p>
    <p>(525) Servum, colonum, debitorem aut oeconomon
    existimat,</p>
    <p>Ut referam ei omnem calculum de singulis? An non licet</p>
    <p>Mihi de meis et quod volo et quantum volo, quando volo et</p>
    <p>Quibus volo et quemadmodum volo, meo pro arbitrio</p>
    <p>Impendere? NOM. Has lege litteras primum omnium atque
    intellege.</p>
    <p>(530) Si postea quid haesitas, tibi clarius praecepero.</p>
    <p>HEC. Proh Iuppiter, cuiusmodi haec scriptura et haec elementa
    sunt?</p>
    <p>Nostrae profecto non habent formam stilumve curiae.</p>
    <p>Quasi hi characteres Dei digito exarati sint, ita</p>
    <p>Grandem mihi timoris horrorem ingerunt. NOM. Quid mussitas?</p>
    <p>(535) Cito perlege citiusque responde, ut sciam, quid sit
    mihi</p>
    <p>Renuntiandum Iudici. HEC. Tuam fidem! Est in litteris</p>
    <p>Reverenda quaedam antiquitas, punctis figurisque haud parum a</p>
    <p>Nostra litura discrepans, ut neque legere verbum queam</p>
    <p>Miser nec intellegere quae exarata sunt. At sunt mihi</p>
    <p>(540) Duo filii, quorum alter humanis diu versatus est</p>
    <p>In litteris. Morare dum sensum mihi horum versuum</p>
    <p>Is explicet. NOM. Vocetur. HEC. Heus, vocato Philomathea meum</p>
    <p>Gnatum, ut statim compareat. Post alterum curabis, ut</p>
    <p>Legatus hic dignissime excipiatur hospitesque ceteri.</p>
    <p>(545) PAN. Et filium tuum, ere, vocabo et alterum
    curabitur.</p>
    <p>Numquid aliud me vis? HEC. Nihil nisi ut ipsus actutum
    advolet.</p>
    <p>Dicesque quamprimum illius me opera indigere. PAN. Dixero.</p>
    <p>HEC. Me et cura et anxietas et horror artuum simul obruunt.</p>
    <p>Dolet latus, cor palpitat, quasi febribus concussa sint</p>
    <p>(550) Carnes et ossa contremunt. Super omnia haec legatus
    hic</p>
    <p>Me et iussa regis maximi torquent pavore maximo;</p>
    <p>Et ad ipsa quid respondeam, ignoro omnium miserrimus.</p>
    <p>Heu me, vicissitudo quanta subito rerum est omnium.</p>
    <p>Sed ecce Philomathes adest, gnatus meus iuvenior; hic</p>
    <p>(555) Mihi, spero post has litteras lectas feret
    solacium.</p>
  </div>
  <div type="level2" xml:id="actus-ii.-scaena-viii.">
    <head>ACTUS II. SCAENA VIII.</head>
    <p>Trimetri.</p>
    <p>PHILOMATHES, HECASTUS.</p>
    <p>Subito legentem Hippocraten puer meus</p>
    <p>Me devocat. Quis hic? Pater quid tristis est?</p>
    <p>Salve, pater. Quid tristis es? Quid et manum</p>
    <p>Lateri apprimis? HEC. Me subitus invasit dolor</p>
    <p>(560) Sub dextro hoc hypochondrio. PHI. Linguam exsere! HEC.
    Hem.</p>
    <p>PHI. Cedo manum. HEC. Hem manum. PHI. Pleuritis est,</p>
    <p>Morbus profecto neglegendus nemini,</p>
    <p>Nisi forte cui vitae salus invisa sit.</p>
    <p>Is namque praecipiti gradu adducit neci,</p>
    <p>(565) Nisi eam reppulerit initio medicans manus.</p>
    <p>Fidito, pater. Lecto Galeno facile te</p>
    <p>Servavero. Sola hacne causa subito me</p>
    <p>Modo devocari iusseras? HEC. Non hac quidem,</p>
    <p>Fili, sed alia, quae premit pectus meum</p>
    <p>(570) Multo magis. Vidistin’ hunc virum gravem?</p>
    <p>PHI. Quin viderim? HEC. Magni imperatoris (ut ait</p>
    <p>Et ut indicat maturitas) legatus est.</p>
    <p>Qui me suis verbis gravibus et litteris</p>
    <p>Eius tribunali ocius sisti iubet</p>
    <p>(575) Et omnium quae nostra sunt, rationem ibi</p>
    <p>Ut nacta sunt vel distributa, reddere.</p>
    <p>PHI. Ne cesseris. In ius vocandus est pater,</p>
    <p>An imperator omnibus nostris bonis</p>
    <p>Praescribet ultro calculum? HEC. Audi cetera.</p>
    <p>(580) Venerandae adhuc antiquitatis obtulit</p>
    <p>Diplomata, brevibus quidem illita versibus,</p>
    <p>Sed litteris tam insignibus uti non manu</p>
    <p>Mortalis hominis, at Dei scripta putes.</p>
    <p>Tantum ingerunt horroris intuentibus.</p>
    <p>(585) Quas dum neque intellegere queo neque legere,</p>
    <p>Te devocavi ex edito museolo,</p>
    <p>Ut verba, sensum et ordinem cum expresseris,</p>
    <p>Sciam quid alto principi respondeam.</p>
    <p>PHI. Diplomata sua mihi vir ipsus displicet</p>
    <p>(590) Videatque nostro in orbe doctos et sophos.</p>
    <p>HEC. O utinam in hac re, gnate, patri commodes</p>
    <p>Pro maximis tibi traditis impendiis.</p>
    <p>PHI. Et quicquid ad philosophiae artes attinet</p>
    <p>Omnesque leges tum profanas tum sacras</p>
    <p>(595) Omnemque linguam haud barbaram novi probe.</p>
    <p>Quid proposuerit, quod facile non solvero?</p>
    <p>Sed in viro est (dum attentius considero)</p>
    <p>Non saecularis dignitas (ut credidi)</p>
    <p>Fastusve regius, sed horror ac stupor</p>
    <p>(600) Cultus Dei et caelestis amplitudinis.</p>
    <p>HEC. Hoc dixeris, cum ipsum loquentem audiveris.</p>
  </div>
  <div type="level2" xml:id="actus-ii.-scaena-ix.">
    <head>ACTUS II. SCAENA IX.</head>
    <p>Trimetri.</p>
    <p>NOMODIDASCALUS, HECASTUS, PHILOMATHES, PUER.</p>
    <p>Hic est, Hecaste, qui tibi regis mei</p>
    <p>Mandata legat et explicet? HEC. Is est. NOM. Cape, lege.</p>
    <p>Plus aequo in hoc loco moratus sum; expedi.</p>
    <p>(605) HEC. Quid stipes hic elinguis es? Qui non legis?</p>
    <p>PHI. Horror, pater, me invadit, anxietas quoque</p>
    <p>Non mediocris. Nam elementa quamquam barbara</p>
    <p>Miram Dei potentiam prae se ferunt.</p>
    <p>Humaniores litteras scio, barbaras</p>
    <p>(610) Neque legere neque intellegere, pater, queo.</p>
    <p>HEC. Egone miser, qui post tot auri impendia</p>
    <p>Nil eruditionis in te nactus sum?</p>
    <p>An non in hoc te litteris mandaveram,</p>
    <p>Ut, sicubi res postularet, tu meas</p>
    <p>(615) Causas viris coram probis defenderes?</p>
    <p>Et ecce nunc in hoc meo discrimine</p>
    <p>Stas mutus absque mente, voce et sensibus.</p>
    <p>Lege vel abi in malam crucem, ignavissime!</p>
    <p>NOM. Ne caede gnatum innoxium. Nam tu magis</p>
    <p>(620) Taxandus es, qui tantum eidem litteras</p>
    <p>Tradi volebas, quae aut forent rebus tuis</p>
    <p>Perutiles aut ampliter gnati tui</p>
    <p>Tum gloriae tum dignitati consulant,</p>
    <p>Dei optimi et propriae salutis neglegens.</p>
    <p>(625) Porro ex Deo omne pendet hoc negotium</p>
    <p>Totumque divinum est quod hic tractabitur.</p>
    <p>HEC. Quid audio? Non dixeras exordio</p>
    <p>Summi imperatoris te adesse nuntium?</p>
    <p>NOM. Et esse dixi et sum quidem παντοκράτορος</p>
    <p>(630) Et imperatoris minister maximi.</p>
    <p>An non Deus rex regum et omnium ubilibet</p>
    <p>Dominantium? Hic suo tribunali iubet</p>
    <p>Te assistere, ut simul exigaris omnium</p>
    <p>Quae gesseris rationem et artum calculum.</p>
    <p>(635) De idololatria, infidelitate deque falso</p>
    <p>Iureiurando, dolo, periurio,</p>
    <p>Fastu, gula, luxu, libidine, acedia,</p>
    <p>Furto, philargyria, rapina, caedibus,</p>
    <p>Livore, bile et id genus facinoribus,</p>
    <p>(640) Quibus Deum patrem optimum et ter maximum</p>
    <p>Negare minime veritus es, sed omnibus</p>
    <p>Tum animi tui tum corporis pulcherrimis</p>
    <p>His dotibus cum argento et auro plurimo</p>
    <p>Abusus es. Quorum omnium te, homo, Deus</p>
    <p>(645) Non principem aut dominum, sed oeconomum sibi</p>
    <p>Constituerat, quo ea non tuae libidini</p>
    <p>Sed commodis et gloriae domini tui</p>
    <p>Expenderes, nunc petitur aequus calculus.</p>
    <p>HEC. Tot atque tantis me procellis obruis,</p>
    <p>(650) Ut mente desperationi proximus</p>
    <p>Deficere me putem. Sed ista qua mihi</p>
    <p>Minaris actuum omnium discussio,</p>
    <p>Post longa creditur futura tempora.</p>
    <p>Quis interim interdixerit fruisci iis</p>
    <p>(655) Quae vel labore parta sunt vel annuens</p>
    <p>Mihi vel patri Fortuna large tradidit?</p>
    <p>NOM. Homo bulla inanis, exigis quis vetuerit?</p>
    <p>Divina virtus celeriter te eliserit,</p>
    <p>Te extruserit, te eraserit, te exstinxerit.</p>
    <p>(660) Divina enim animadversio, etsi pluribus</p>
    <p>Sit differenda serius, tibi imminet</p>
    <p>Et occupabit neglegentem ocissime.</p>
    <p>Quapropter expende ocius, quid his super</p>
    <p>Respondeas. HEC. Vehementer urges, nec tamen</p>
    <p>(665) Tempus locumve examinis certo ordinas.</p>
    <p>NOM. Nunc imminere diximus tempus locumque</p>
    <p>Diximus dudum, atque adhuc recalcitras.</p>
    <p>HEC. At qua via gradiendum erit? NOM. Te rapuerint</p>
    <p>Hinc ultro qui accusaverint, Dei angeli,</p>
    <p>(670) Tum daemones, tum propria conscientia.</p>
    <p>Et ipse te tunc, ut modo, accusavero.</p>
    <p>HEC. Cui iudici? NOM. Inflexibili et horribili Deo,</p>
    <p>Cuius tremunt vultum inferi superi quoque.</p>
    <p>HEC. Non advocato causa et epitropis potest</p>
    <p>(675) Committier? NOM. Coram ipse oportet adsies.</p>
    <p>HEC. Nullaene igitur indutiae? NOM. Nullae. HEC. Hei mihi.</p>
    <p>Prosintne opes? NOM. Minime. HEC. Precesne? NOM. Neutiquam.</p>
    <p>HEC. Heu heu miser, quid natus sum? Quot undique</p>
    <p>Me subito circumdant mala? NOM. Haec ante omnia et</p>
    <p>(680) Te praevidere et te cavere, cum diem</p>
    <p>Tibi otio terere liberet, oportuit.</p>
    <p>Nunc ergo dic, quid Iudici renunties.</p>
    <p>Neque enim licet posthac morari quidpiam.</p>
    <p>HEC. Angustiae graves mihi sunt undique.</p>
    <p>(685) Ignoro quidnam fecero, quandoquidem</p>
    <p>Durum aggredi et periculosum renuere.</p>
    <p>Cum nullus igitur sit legere qui possiet,</p>
    <p>Hoc ipse lege diploma, quo certo sciam</p>
    <p>Quid me citanti iudici respondeam.</p>
    <p>(690) NOM. Onus hoc subire tuo haud gravabor nomine.</p>
    <p>ןיִסְרַפ לֵקְת אֵנְמ id est: Numeravit hos</p>
    <p>Vitae tuae dies Deus verissimus</p>
    <p>Et ponderavit minus habentes maximus;</p>
    <p>Divisit itaque te e solo iustissimus.</p>
    <p>(695) En prior. Et altera haec, quam clarius</p>
    <p>Intellegas, sententia est: ֶתיֵבְל וַצ</p>
    <p>׃הֶיְחִת אֹלְו הָתַּא תמ יִכּ quod est: Homo,</p>
    <p>Domui tuae dispone, quia morieris et</p>
    <p>Non vixeris. Hic est tonantis nuntius.</p>
    <p>(700) HEC. Ergone moriar? NOM. Certius quidem nihil.</p>
    <p>HEC. Qui moriar annum vix agens tricesimum?</p>
    <p>NOM. Moriere nec posthac habebis crastinum.</p>
    <p>HEC. Egone moriar, opibus qui abundo plurimis?</p>
    <p>Cui sunt amici, proximi, uxor, liberi?</p>
    <p>(705) NOM. Vide quid hi te iuverint. Moriendum erit.</p>
    <p>Quid nunc remandas iudici? Dic sine mora.</p>
    <p>HEC. Heu me! Velim nolim, omnium miserrimus</p>
    <p>Petam supremum Iudicem. NOM. Sequere ilico.</p>
    <p>Tu quoque, puer, cape sarcinam. Migremus. PU. Hem.</p>
  </div>
  <div type="level2" xml:id="actus-ii.-scaena-x.">
    <head>ACTUS II. SCAENA X.</head>
    <p>Trimetri.</p>
    <p>HECASTUS solus.</p>
    <p>(710) O Mors, quam amara est mentio tui viro</p>
    <p>Sano, cui tranquilla rerum est omnium</p>
    <p>Possessio libetque adhuc capere cibum.</p>
    <p>O anima mea, solis relicto lumine,</p>
    <p>Uxore blanda, liberis caris, bonis</p>
    <p>(715) Amplis, amicis integris et hoc</p>
    <p>Tuo suavi corpore, rapiere nunc</p>
    <p>Per atram et ignotam viam necis horridae ad</p>
    <p>Summi tribunal iudicis, cui ne quidem</p>
    <p>Unum ad decem milia referre potueris;</p>
    <p>(720) Ubi nec opibus, quia dives est, nec gratia,</p>
    <p>Quia iustus est, sed nec dolo, quia sapiens,</p>
    <p>Nec pragmatis, iudex quod ipse et testis est,</p>
    <p>Agendum erit. Quid obsecro tandem spei</p>
    <p>Nobis duobus unicis, nisi quod salus</p>
    <p>(725) Speranda nulla est perditis? O si modo</p>
    <p>Ex omnibus vel unum amicum offenderem,</p>
    <p>Qui se meis comitem exhiberet passibus,</p>
    <p>Qui usque ad tribunal iudicis causam meam</p>
    <p>Pro viribus defenderet: vir is quidem</p>
    <p>(730) Non mediocre afferret mihi solacium.</p>
    <p>Talis mihi intus aut foris prensandus est.</p>
    <p><hi rend="bold">CHORUS.</hi></p>
    <p>Dimetri.</p>
    <p>Ex Ecclesiastico, Psalmis et Apocalypsi.</p>
    <p>O Mors, quam amara est memoria</p>
    <p>Tui viro sano, cui</p>
    <p>Tranquilla rerum est copia</p>
    <p>(735) Libetque adhuc epularier.</p>
    <p>O saeva mors, o dira sors</p>
    <p>Homini scelesto et impio,</p>
    <p>Cui soluto a corpore</p>
    <p>Mors imminebit pessima.</p>
    <p>(740) Mors quamquam acerba corporis,</p>
    <p>Tamen ipsa momentanea est;</p>
    <p>At spiritus mors perpes est</p>
    <p>Adeoque multo acerbior.</p>
    <p>Mors prior amicum separat</p>
    <p>(745) Ab amiculis mortalibus,</p>
    <p>Secunda mors hominem a Deo</p>
    <p>Vivente in aevum disgregat.</p>
    <p>Quia quamdiu Deus Deus,</p>
    <p>Tam diu erit impius impius;</p>
    <p>(750) Tantisper hic in tartaro,</p>
    <p>Quantisper ille in gloria.</p>
  </div>
  <div type="level2" xml:id="actus-iii.-scaena-i.">
    <head>ACTUS III. SCAENA I.</head>
    <p>Trimetri.</p>
    <p>HECASTUS solus.</p>
    <p>Quam is est beatus qui ita probe vitam suam</p>
    <p>Instituit, ut morte ingruente neutiquam</p>
    <p>Timeat, sed audeat ultro adire iudicem.</p>
    <p>(755) Id ex mea infelicitate maxima heu</p>
    <p>Sero nimis considero. Nam cor meum</p>
    <p>Tot opprimunt curae ut quid expediat mihi</p>
    <p>Primum omnium tentare, prorsus nesciam.</p>
    <p>Vitam meam dum pristinam considero,</p>
    <p>(760) Plus terret orco dira conscientia.</p>
    <p>Si in posterum emendationem spondeam,</p>
    <p>Morbus premit, mors imminet, Deus quoque</p>
    <p>Iratus instat arbiter; cuius quidem</p>
    <p>Solus tribunal mox adire exhorreo</p>
    <p>(765) Et nescio si ex omnibus sit quispiam</p>
    <p>Amiculis qui me velit comitarier.</p>
    <p>Tentare tamen id est necesse maxime,</p>
    <p>Quod solus hunc ausim adire iudicem.</p>
    <p>Se primus ingerit cum amicis Daemones:</p>
    <p>(770) Is primiter mihi modo conveniendus est.</p>
  </div>
  <div type="level2" xml:id="actus-iii.-scaena-ii.">
    <head>ACTUS III. SCAENA II.</head>
    <p>Trimetri.</p>
    <p>DAEMONES cum duobus AMICIS, HECASTUS.</p>
    <p>Eamus et videamus ut Hecastus vetus</p>
    <p>Valeat amicus. AM.1 Eamus. AM.2 Eccum is obviust.</p>
    <p>DAE. Ut est, Hecaste? Non adhuc sapiunt tibi</p>
    <p>Vina vetera? Ecquid tristis es? Qui sese habet</p>
    <p>(775) Lateris dolor? HEC. Quid vina, amice Daemones,</p>
    <p>Mihi suggeris? Dolor ingravescit plurimum,</p>
    <p>Verum aliud est quod urget hoc vehementius,</p>
    <p>In quo tuum atque ceterorum plurium</p>
    <p>Consilium et auxilium invoco. DAE. Sis bono animo.</p>
    <p>(780) Nihil est enim quod viribus, quod opibus et</p>
    <p>Prudentia tibi non queamus benevoli</p>
    <p>Impendere. Heus, propone causam; nostrum erit</p>
    <p>Succurrere. HEC. Imperator et rex maximus</p>
    <p>Suo tribunali iubet me assistere</p>
    <p>(785) Et de omnibus factis, logis, rebus quoque</p>
    <p>Mihi creditis rationem ad unguem reddere.</p>
    <p>At solus apparere summo iudici</p>
    <p>Quandoquidem non audeam, vos deprecor</p>
    <p>Pro nostra amica et vetere consuetudine,</p>
    <p>(790) Ut vel simul cuncti vel unusquilibet</p>
    <p>Mecum profectus ad tribunal iudicis</p>
    <p>Pro me advocatus vel patronus adsiet.</p>
    <p>DAE. Confide; nam pro viribus te quisque ibi</p>
    <p>Iuvabimus. Sed quando proficiscendum erit,</p>
    <p>(795) Vel quo modo, vel quo, vel ad quem iudicem?</p>
    <p>HEC. Heu me, sine remora vel ante vesperem</p>
    <p>Sub horrido vitae et necis discrimine</p>
    <p>In regionem tenebricosam et inviam</p>
    <p>Migrandum erit, sistendum et alto iudici.</p>
    <p>(800) DAE. Praegrandis est, Hecaste, res quam praedicas,</p>
    <p>Nostris quoque impar viribus. Si in proximo</p>
    <p>Vico vel urbe proxima absque periculo</p>
    <p>Coramque noto iudice haec quam nos rogas</p>
    <p>Res foret agenda, relinquerem te neutiquam;</p>
    <p>(805) Sed iam mihi id (quid hi queant, nescio) tibi</p>
    <p>Praestare non est integrum. AM.1 Mihi quoque</p>
    <p>Non modo vacat, quod et aliis condixerim.</p>
    <p>AM.2 Nec mihi per occupationes plurimas.</p>
    <p>HEC. Haec est amicitiae fides? Haec gratia?</p>
    <p>(810) Sic destituitis in miseria quem quidem</p>
    <p>Tantum celebrabatis olim in gloria?</p>
    <p>DAE. Sic mandat hoc Fortuna nobis tempore.</p>
    <p>Verum probe tibi atque amice consulam:</p>
    <p>En Syngenes reliquique sanguine proximi</p>
    <p>(815) Ultro tibi sese ingerunt: causam explica.</p>
    <p>Nihil est quod ii tibi negaverint. Vale!</p>
    <p>HEC. Ut hoc amici frigidum solacium.</p>
  </div>
  <div type="level2" xml:id="actus-iii.-scaena-iii.">
    <head>ACTUS III. SCAENA III.</head>
    <p>Trimetri.</p>
    <p>SYNGENES cum duobus COGNATIS, HECASTUS.</p>
    <p>Quid turbae in aedibus tuis, Hecaste mi?</p>
    <p>Quid uxor atque liberi illacrimant domi?</p>
    <p>(820) Quonam repente regio iussu foras</p>
    <p>Citatus es? HEC. Proh proh dolor, cognate mi, ad</p>
    <p>Summi tribunal iudicis vocatus et</p>
    <p>Parere iussus sum, nec est qui iudicem</p>
    <p>Mecum profectus mitiget, causam meam</p>
    <p>(825) Defendat aut mihi consulat, si non modo</p>
    <p>Sit quidpiam a vobis mihi solacii.</p>
    <p>SYN. Cognate, non te deseremus: fidito.</p>
    <p>CO.1 Non deseram te. CO.2 Hecaste, non te deseram.</p>
    <p>Tametsi ad Indos me vel ultra duxeris,</p>
    <p>(830) Per saxa et ignes perque solitudines,</p>
    <p>Per maria ab Herculis columnis extimis</p>
    <p>Cimmerium adusque Bosporum et Maeotidem,</p>
    <p>Tibi comes ero individuus et te protegam.</p>
    <p>Sed quonam eundum et quando, nobis dicito.</p>
    <p>(835) HEC. Statim in horridum mortis ferar periculum et</p>
    <p>Sistar severo iudici, cui ne quidem</p>
    <p>Unum queam pro mille adortus reddere.</p>
    <p>SYN. Vices tuas (ita me iuvent pii Ioves)</p>
    <p>Doleo, sed haec mihi causa paret acerbior</p>
    <p>(840) Quam possiet per nos tibi tractarier,</p>
    <p>Ut nulla nos mortis pericula terreant.</p>
    <p>Quapropter oro aequanimiter nos audias,</p>
    <p>Tuae saluti consulere quia cupimus.</p>
    <p>Tibi sunt opes amplissimae, tibi famuli</p>
    <p>(845) Fidissimi, tibi liberique acerrimi.</p>
    <p>Auri tui argentique vim cape maximam</p>
    <p>Assumptisque famulis atque liberis tuis</p>
    <p>Securus aggredere severum indicem;</p>
    <p>Si quid tui nati haud queant defendere,</p>
    <p>(850) Tua (cui omnia oboediunt) pecunia</p>
    <p>Facillime redemeris. Nos coniugem</p>
    <p>Tuam atque rem domesticam, ut tibi proximi,</p>
    <p>Tuebimur. CO.1 Tuebimur. CO.2 Tuebimur.</p>
    <p>SYN. Nihilominus ubi te paratum scierimus,</p>
    <p>(855) Adusque portam prosequemur ampliter.</p>
    <p>CO.1 Te prosequemur. CO.2 Prosequemur insimul</p>
    <p>Te summo honore et ampliter. HEC. Me miserum, ut est</p>
    <p>Vana et caduca sanguinis fiducia!</p>
    <p>Sic adiuvatis proximum? SYN. Cognate, (si</p>
    <p>(860) Vis) hoc boni consule quod offerimus. Vale! HEC.
    Heu,</p>
    <p>Parcere meis quidem volebam liberis,</p>
    <p>Sed ab omnibus desertus hos cogar quoque</p>
    <p>Mihi obsequentes atque comites reddere.</p>
    <p>Eccos meum ob malum madentes lacrimis.</p>
  </div>
  <div type="level2" xml:id="actus-iii.-scaena-iv.">
    <head>ACTUS III. SCAENA IV.</head>
    <p>Trimetri.</p>
    <p>PHILOCRATES, PHILOMATHES, HECASTUS,</p>
    <p>(865) Tametsi uterque modo ex ephebis cessimus,</p>
    <p>Non queo tamen, cum exaudiam patrem anxium,</p>
    <p>Quin lacrimer. PHIM. Quamvis et ipse sine patre</p>
    <p>Amodo potissim vivere, tamen me quoque</p>
    <p>Affectus idem permovens lacrimas ciet.</p>
    <p>(870) HEC. Adeste, filii mei carissimi,</p>
    <p>Adeste patri dubio in hoc negotio.</p>
    <p>PHIC. Si quid pater possimus auxilii tibi aut</p>
    <p>Consilii uterque impendere, haud nos credito</p>
    <p>Tibi defuturos. Quicquid armis bellicis,</p>
    <p>(875) Virtute corporis vel animo strenuo</p>
    <p>Possim, pater, non tibi gravabor exhibere.</p>
    <p>PHIM. Ad me quod attinet, pater, quicquid scio</p>
    <p>Vel in sacris vel in profanis legibus</p>
    <p>Vel in arte disserendi utraque vel integra</p>
    <p>(880) Philosophia, tibi iure totum vindica,</p>
    <p>Ut interim sileam, quod et totum tibi</p>
    <p>Me debeam. Id natura suadet, praecipit</p>
    <p>Lex atque ratio postulat. HEC. Bene dicitis,</p>
    <p>Gnati mei, et me sublevatis paululum.</p>
    <p>(885) Quando a propinquis igitur atque amiculis</p>
    <p>Omnibus ad unum deseror, tum iudicis</p>
    <p>Meme exigit censura inevitabilis</p>
    <p>Nec solus audeam mihi male conscius</p>
    <p>Petere pavendum iudicem, vos obsecro,</p>
    <p>(890) Quibus imperare assueveram, ut conficere iter</p>
    <p>Mecum velitis atque adire iudicem.</p>
    <p>PHIC. Quis iste iudex est, pater, quem nuncupas?</p>
    <p>HEC. Caeli imperator atque terrae maximus.</p>
    <p>PHIC. Horrendus hic. Quis audeat eum accedere?</p>
    <p>(895) Nihilominus qua quove eundum ad principem?</p>
    <p>HEC. Per mortem in horridam et inviam regionem, ubi</p>
    <p>Pro singulis dictis meis et actibus</p>
    <p>Posthac recipiam praemia. PHIC. Apage sis, pater.</p>
    <p>Moriturus es? HEC. Moriar. PHIC. Hodie? HEC. Hoc, fili, die.</p>
    <p>(900) PHIC. Qui scis, pater? HEC. Legatus aeterni Dei</p>
    <p>Indixit hoc mortem mihi diplomate.</p>
    <p>PHIM. Quin, mi pater, dilationes postulas?</p>
    <p>Quin superiorem iudicem appellaveras?</p>
    <p>HEC. Nullam sinit dilationem aequissimus,</p>
    <p>(905) Nullam quoque appellationem maximus.</p>
    <p>Quapropter oro et obsecro, gnati mei, ut</p>
    <p>Vestro parenti adsitis in discrimine</p>
    <p>Causamque nostram vestra ope et patrocinio</p>
    <p>Reddatis ex aegerrima meliusculam.</p>
    <p>(910) PHIC. Si cum hostibus, pater, tuis armis iubes</p>
    <p>Aut viribus confligere, in Philocrate</p>
    <p>Nullus timor, formido nulla per Herculem</p>
    <p>Bellive detrectatio; sed horrida</p>
    <p>Tecum subire mortis in discrimina,</p>
    <p>(915) Quod animus et natura abhorret, abnego.</p>
    <p>Si quid tamen frater meus tibi Philomathes</p>
    <p>Facere amplius sciat, velit vel possiet,</p>
    <p>Per me licet. PHIM. Prompta est voluntas, mi pater,</p>
    <p>Tibi commodare plurimum scientia et</p>
    <p>(920) Industria, verumtamen pericula</p>
    <p>Mortis subire non queo nec debeo,</p>
    <p>Hoc maxime quod nesciam si te queam</p>
    <p>Iuvare coram iudice aut defendere.</p>
    <p>Idcirco consilio meo fretus, pater,</p>
    <p>(925) Adhibe tibi mancipia et aeris plurimum,</p>
    <p>Quibus imperes liberrime, ut, si quispiam</p>
    <p>Tibi inferat violentiam, famuli adsient</p>
    <p>Causamque reddat (nisi queas defendere)</p>
    <p>Mitem vel excusabilem pecunia,</p>
    <p>(930) Qua nil solet mage flectere animos iudicum.</p>
    <p>PHIC. Iuxta meam sententiam locutus est</p>
    <p>Frater. Decet magis obici periculo</p>
    <p>Tua mancipia quam liberos, ne his perditis</p>
    <p>Nullus siet qui hereditatem dividat.</p>
    <p>(935) HEC. Sic, filii, sic deseritis et fallitis</p>
    <p>Ultro patrem vobis benignum et obvium?</p>
    <p>Qui vos genuit et enutrivit et extulit,</p>
    <p>Sic spernitis? PHIC. Non spernimus. PHIM. Non spernimus.</p>
    <p>Sed improbum iussum probe abnuimus. Vale! HEC. Heu,</p>
    <p>(940) Quid iam spei mihi reliquum? Si filii</p>
    <p>Linquant patrem, quid reliqua tandem familia?</p>
    <p>Tentabo si quid imperando extorqueam.</p>
    <p>Ocius adeste, singuli vernaculi,</p>
    <p>Egredimini. ————</p>
  </div>
  <div type="level2" xml:id="actus-iii.-scaena-v.">
    <head>ACTUS III. SCAENA V.</head>
    <p>Trimetri.</p>
    <p>PHILIPONUS, HECASTUS, PANOCNUS.</p>
    <p>———— Tu nos vocaveras, ere?</p>
    <p>(945) HEC. Vocaveram non vos modo sed etiam alios</p>
    <p>Famulos meos. PHI. Quid exsequi nos praecipis?</p>
    <p>HEC. Producite huc Plutum meum, meas opes</p>
    <p>Et quicquid est pretiosum in aedibus foras!</p>
    <p>PAN. Producimus. HEC. Sine remora! PHI. Absque ulla mora.</p>
    <p>(950) HEC. Possem invocare coniugem cum ancillulis</p>
    <p>Blandasque amiculas meas, quarum haud secus</p>
    <p>Ac coniugis suavi consuetudine</p>
    <p>Hucusque fruitus sum, satis genio meo et</p>
    <p>Veneri obsequens, et quae me amabant plurimum.</p>
    <p>(955) Vereor tamen ne forte sit frustraneum.</p>
    <p>Quid audeant hic mulieres pavidissimae,</p>
    <p>Ubi trepidat et fortissimus? Si liberi</p>
    <p>Non audiunt, quid audiat me uxor procax?</p>
    <p>Quis intus est garritus? Ecquis exiet?</p>
    <p>(960) Ipsa uxor est habetque quod fert aegrius.</p>
  </div>
  <div type="level2" xml:id="actus-iii.-scaena-vi.">
    <head>ACTUS III. SCAENA VI.</head>
    <p>Trimetri.</p>
    <p>EPICURIA. HECASTUS, ANCILLAE duae.</p>
    <p>Quid est, marite, quod foras Plutum iubes</p>
    <p>Ex abditis domus locis producier?</p>
    <p>An morbus ad dementiam te corripit?</p>
    <p>HEC. Sine me, uxor, hoc die opibus hisce perfrui,</p>
    <p>(965) Qui crastino fortasse et his et gloria et</p>
    <p>Vita carebo et omnibus, mortis quoque</p>
    <p>Tremebundus ad regionem iturus horridam.</p>
    <p>EPI. Papae, marite, quid hoc quod occipis loqui?</p>
    <p>Tu mene utroque filio, famulitio</p>
    <p>(970) Et omnibus bonis relictis profugies?</p>
    <p>An non putem dementis hanc sententiam?</p>
    <p>HEC. Tace, mulier, ut audias quod neutiquam</p>
    <p>Insaniam. Vidistin’ hunc paulo prius</p>
    <p>Virum honore dignum et moribus gravissimum?</p>
    <p>(975) EPI. Vidi. Isque me mirum in modum perterruit,</p>
    <p>Mortem subinde et acre iudicium Dei</p>
    <p>Aequissimi mihi memorans. HEC. Hic iam rato</p>
    <p>Magni Dei chirographo atque diplomate</p>
    <p>Mortem mihi indicit et ad horridum statim</p>
    <p>(980) Citat tribunal iudicis, cui ne quidem</p>
    <p>Unum queo pro milibus reddere. Itaque,</p>
    <p>Coniux mea, oro et obsecro, etsi non queas</p>
    <p>Causam meam defendere, ut commortua</p>
    <p>Mecum profecta sis mihi solacio.</p>
    <p>(985) EPI. Eheu marite Hecaste, mors tibi imminet?</p>
    <p>HEC. Mors. EPI. Nulla prorsus tibi datur dilatio?</p>
    <p>HEC. Nulla. EPI. Ergo mortem obibis hoc die? HEC. Hoc die.</p>
    <p>Pauloque post ipsam videbis me aggredi.</p>
    <p>EPI. Me miseram, ut est amara mors. Solum necis</p>
    <p>(990) Me territat vocabulum. Tibi consule,</p>
    <p>Mi vir. Profecto non tibi ausim congredi.</p>
    <p>Aurum cape atque argentum et omne famulitium.</p>
    <p>Mors territat me, deprecor mortem. HEC. Vel has</p>
    <p>Quaeso puellas linque mihi solacio.</p>
    <p>(995) AN.1 Ne rogo sinas nos, domina, morti tradier!</p>
    <p>AN.2 Ne morte nos, domina, sinas occumbere!</p>
    <p>EPI. Servi tui tibi sint, vir, obsecro comites;</p>
    <p>Sine mihi meas servarier pedissequas.</p>
    <p>HEC. Ut usque miser! Huc mancipia Plutum adferant.</p>
    <p>(1000) EPI. Mox efferent. Confidito; vim maximam</p>
    <p>Pecuniae panumque pauperibus tuae</p>
    <p>Pro animae salute impartiar. Mi vir, vale.</p>
    <p>HEC. O languidum solacium, si quid mihi</p>
    <p>Male mortuo dispertias. ————</p>
  </div>
  <div type="level2" xml:id="actus-iii.-scaena-vii.">
    <head>ACTUS III. SCAENA VII.</head>
    <p>Trimetri.</p>
    <p>PHILOPONUS, PANOCNUS, PLUTUS, HECASTUS.</p>
    <p>———— Manum admove.</p>
    <p>(1005) Ut stas piger! PAN. Quod crassus et gravis admodum
    est.</p>
    <p>PLU. Quid inquietor? Quo feror? PHI. Te erus vocat.</p>
    <p>Hic Plutus est, ere. HEC. Sistite, ut paucis loquar.</p>
    <p>Heus, Plute, dormis? PLU. Itane tractus dormiam?</p>
    <p>Compacta pridem membra mea tot tractibus</p>
    <p>(1010) Disiecta sunt, lassata sunt, soluta sunt,</p>
    <p>Ut vix sibi usquam ex integro cohaereant.</p>
    <p>HEC. Mecum profectus hoc die causam meam</p>
    <p>Iuves oportet apud pavendum iudicem.</p>
    <p>PLU. Qui caecus et crassus queam proficiscier?</p>
    <p>(1015) Res quaslibet tibi domi expedivero.</p>
    <p>HEC. In alteram regionem oportet exeas.</p>
    <p>Exi, stupide! PLU. Non exeo, etsi distrahas.</p>
    <p>HEC. O Plute, mors mihi imminet. Servi mei,</p>
    <p>Si non velis ultro, vel invitum quidem</p>
    <p>(1020) Te transferent. PLU. Non transferent. Prius
    quidem</p>
    <p>Artus et ilia ruperint quam transferant.</p>
    <p>In morte nemini opitulor usquam gentium,</p>
    <p>Quin magis ad alienum dominum transeo.</p>
    <p>HEC. Tentabo num te mihi rebellem cogere</p>
    <p>(1025) Possim et foras producere. Introducite</p>
    <p>Vectesque validos comparate ocissime,</p>
    <p>Quis contumax hinc transferatur longius.</p>
    <p>Ego iam sequar. PHI. Paremus. HEC. Heu miserum virum,</p>
    <p>Ut omne longe abest mihi solacium.</p>
    <p>(1030) Nunc ingravescit corporis et animi dolor,</p>
    <p>Nunc instat hora novissima, et nolim velim</p>
    <p>Properandum erit solusque iter vastissimum</p>
    <p>Heu derelictus ab omnibus confecero,</p>
    <p>Solumque terribili me oportet iudici</p>
    <p>(1035) Assistere atque ibi rationem reddere,</p>
    <p>Nisi fors queam Plutum foras producere.</p>
    <p>Nunc ingrediar aedes meas, ut singulis</p>
    <p>Rite ordinatis et habitu mutato huic</p>
    <p>Accingar itineri omnium tristissimo.</p>
    <p><hi rend="bold">CHORUS.</hi></p>
    <p>Trochaici dimetri.</p>
    <p>(1040) Defluentis instar undae</p>
    <p>Universi cum dolore</p>
    <p>Procreati et educati</p>
    <p>Morte ad ima labimur.</p>
    <p>Ergo quid vires opesve,</p>
    <p>(1045) Quid voluptas, quidve honores</p>
    <p>Proderunt post fata, quando his</p>
    <p>Omnibus privabimur?</p>
    <p>Delicatus tum putrescet,</p>
    <p>Fastuosus proteretur</p>
    <p>(1050) Disque nudus obruetur</p>
    <p>Pulvere, esca vermibus.</p>
    <p>Corrigamus ergo nostram</p>
    <p>Moribus vitam probatis,</p>
    <p>Ne (quod absit) temporalem</p>
    <p>(1055) Mors perennis aggravet.</p>
  </div>
  <div type="level2" xml:id="actus-iv.-scaena-i.">
    <head>ACTUS IV. SCAENA I.</head>
    <p>Trimetri.</p>
    <p>HECASTUS, SERVI duo, FAMILIA, PROXIMI, AMICI.</p>
    <p>Ut iusseram, lento gradu praecedite</p>
    <p>Meumque Plutum ferte cauti et commode</p>
    <p>Ne offensus ex incommodo mihi obstrepat.</p>
    <p>Cum dixero vale ultimum et domesticis</p>
    <p>(1060) Et proximis et amiculis, mox subsequar.</p>
    <p>SE. Proficiscemur. Sed quem itineris ducem habebimus?</p>
    <p>HEC. Dux neutiquam defecerit: procedite.</p>
    <p>Iam, uxor, vale, longum valete, liberi,</p>
    <p>Valete, viscera mea! Iam nos separat</p>
    <p>(1065) Amara mors. EPI. Coniux vale dulcissime!</p>
    <p>Iam more turturis relicta compari</p>
    <p>Vidua sedebo in aedibus. FI. Vale, pater</p>
    <p>Piissime. An sic nos relinques orphanos?</p>
    <p>Sic separat nos dira mors? Vale, pater!</p>
    <p>(1070) HEC. Valete proximi, valete amiculi!</p>
    <p>PRO. Nos itane, Hecaste, deseres? Longum vale.</p>
    <p>HEC. Desertus ita vos desero. PRO. Comitabimur</p>
    <p>Te ad usque portam. HEC. Onerosum id est solacium.</p>
    <p>AM. Concedimus. HEC. Sed deseretis denuo.</p>
    <p>(1075) Hui, quis tumultus quaeve turba perstrepens</p>
    <p>Sonat eminus? Iam ingens pavor mentem meam</p>
    <p>Et horror artus occupat. ————</p>
  </div>
  <div type="level2" xml:id="actus-iv.-scaena-ii.">
    <head>ACTUS IV. SCAENA II.</head>
    <p>Trimetri.</p>
    <p>SERVI duo, HECASTUS, AMICI, PROXIMI, MORS.</p>
    <p>———— Mors, Mors adest</p>
    <p>A tergo, Hecaste! HEC. Atat! AM. Quid est quod loquimini?</p>
    <p>Num mortem adesse dicitis? SE. Mors ipsa adest,</p>
    <p>(1080) Horrenda imago, larva abominabilis,</p>
    <p>Figura tam exsecranda ut atrum daemona</p>
    <p>Putetis obvium. PRO. An fuga est consultior?</p>
    <p>SE. Si sapitis. AM. En! PRO. Papae! SE. Fuge ere, nam te
    petit.</p>
    <p>HEC. Quo fugero? Et si fugero, haud effugero. Heu,</p>
    <p>(1085) Perii miser. MO. Scelerate, sta, sta, perfide!</p>
    <p>Quid hactenus summi tribunal iudicis</p>
    <p>Accedere es moratus? HEC. Indutias mihi</p>
    <p>Concede, formidanda Mors. MO. Nihil moror.</p>
    <p>HEC. Obsecro, vel usque in crastinum. MO. Haud in crastinum.</p>
    <p>(1090) HEC. Vel ad horulam. MO. Vix annuo. Post horulam</p>
    <p>Revertar huc et te vel invitum traham.</p>
    <p>Examinandum ad iudicem te pertraham</p>
    <p>Et ad inferos obnoxium te detraham.</p>
    <p>HEC. Proh Iuppiter, iam cor meum tanto est mihi</p>
    <p>(1095) Horrore mortis anxium, tantus quoque</p>
    <p>Viscera mea aestus concoquit ut (eheu dolor)</p>
    <p>Nec mente nec corpore queam subsistere.</p>
    <p>Et praeter haec foedissimorum criminum</p>
    <p>Me terret affligitque conscientia.</p>
    <p>(1100) Iudex superne iratus horrendum intonat,</p>
    <p>Inferni et ater mihi dehiscit tartarus,</p>
    <p>Vallant quoque undique me cruenti spiritus.</p>
    <p>Neque ullus est ex omnibus caris meis,</p>
    <p>Qui verbulum solacii mihi suggerat.</p>
    <p>(1105) Quid restat itaque mihi miserrimo nisi</p>
    <p>Vitae et salutis una desperatio?</p>
    <p>Attendite et videte quaeso singuli</p>
    <p>Qui praeteritis, num dolor quisquam meae</p>
    <p>Sit calamitati comparandus maximae.</p>
    <p>(1110) O vetus amica nobilis, Virtus mea,</p>
    <p>Quam te gradu lento obviam video eminus!</p>
    <p>Nisi tu adiuves, nihil salutis residuum est</p>
    <p>Miserrimo. Heu, defectus aegritudine et</p>
    <p>Horrore mortis imminentis concido.</p>
  </div>
  <div type="level2" xml:id="actus-iv.-scaena-iii.">
    <head>ACTUS IV. SCAENA III.</head>
    <p>Trimetri.</p>
    <p>VIRTUS, HECASTUS.</p>
    <p>(1115) Hic est amicus pristinus? Hic Hecastus est,</p>
    <p>Qui me, priusquam deliciae, opes, stemmata</p>
    <p>Mores bonos mutaverant, et coluit et</p>
    <p>Veneratus est? Accedam eum, quamquam male</p>
    <p>De me merentem, pristinae memor viri</p>
    <p>(1120) Erga me amicitiae atque consuetudinis.</p>
    <p>Hecaste, salvus es! HEC. Salute nil mihi est,</p>
    <p>Virtus mea, magis opus sub hoc discrimine,</p>
    <p>Verum levare ad te quidem lumina mea</p>
    <p>Pudor vetat et ingratitudo non sinit.</p>
    <p>(1125) VIR. Quod ingruit discrimen et quibus indiges?</p>
    <p>HEC. Iam me rapiet amara Mors, neque ullus est</p>
    <p>Ex omnibus notis meis qui me suo</p>
    <p>Consilio et auxilio iuvet; et utinam mihi hoc</p>
    <p>Tu una licet indignissimo adsis tempore</p>
    <p>(1130) Ferasque suppetias, deinde iudicem</p>
    <p>Causae meae mecum profecta mitiges.</p>
    <p>VIR. Quanta vides, Hecaste, macritudine</p>
    <p>Confecta sim oblitaque situ, quod tu hactenus</p>
    <p>Aliique cultum iure nobis debitum</p>
    <p>(1135) Neglexeritis. Et qui potero sic sordida et</p>
    <p>Languidula ducere te ad supernum iudicem</p>
    <p>Causamque (ut ipse fatere) pessimam tibi</p>
    <p>Defendere? HEC. O Virtus mea, fateor equidem,</p>
    <p>Tuis beneficiis quod indignissima</p>
    <p>(1140) Tunc reddidi, cum aetas vigebat lubrica,</p>
    <p>Florebat et fortunula. At si tu modo</p>
    <p>Me deseras, actum est salute de mea.</p>
    <p>Iam namque desperatione perditum ut</p>
    <p>Orci cibum me excipiet hiscens tartarus.</p>
    <p>(1145) VIR. Urgent me, Hecaste, preces tuae moventque me</p>
    <p>Lacrimae tuae, sed neutiquam valeam tibi</p>
    <p>Prodesse sola, tametsi et incolumis siem.</p>
    <p>Nae iustus arbiter secus tibi placandus est</p>
    <p>Quam existimas, nec sola tibi suffecero.</p>
    <p>(1150) Nihilominus te (ad me quidem quod attinet)</p>
    <p>Non derelinquam nec tibi abfutura sum.</p>
    <p>Iubebis interim te ab his vernaculis</p>
    <p>Reponi in aedibus atque sacrificum tibi</p>
    <p>Virum pium doctumque mox accersier,</p>
    <p>(1155) Qui unum tibi auctorem salutis praedicet</p>
    <p>Viamque, per quam iturus es, plane indicet.</p>
    <p>Ego interim Fidei loquar sororculae</p>
    <p>Tentaveroque, num valeat inducier</p>
    <p>Te invisere; id quod si annuerit ipsamque tu</p>
    <p>(1160) Receperis, tuae salutis spem fore</p>
    <p>Confidito. HEC. O Virtus mea et meum unicum</p>
    <p>Solacium, ferme reduxti ab inferis</p>
    <p>Vitam meam. Laetus moriar, ubi id egeris.</p>
    <p>VIR. Fidito, vale. Post paululum revertar huc.</p>
    <p>(1165) HEC. Revertere! O quanto est in hac quam in
    ceteris</p>
    <p>Plus gratiae maiorque fidei integritas</p>
    <p>Quam caecus infelixque (dum felicia</p>
    <p>Cuncta reputabam) aspicere dedignatus sum.</p>
    <p>En ultro venit et, ab omnibus cum deseror</p>
    <p>(1170) Mortalibus, spem praesidiaque suggerit.</p>
    <p>Iamne aliquis egredietur ex famulis meis</p>
    <p>Qui me ferat sub tecta quique calicem aquae</p>
    <p>Suffrigidae mihi porrigat? Me miserum, ut est</p>
    <p>Mutata sors! Qui magna dudum iusseram,</p>
    <p>(1175) Iam minima cogor postulare nec impetro.</p>
    <p>Si qua pietatis viscera, famuli mei,</p>
    <p>Succurrite atque in aedibus reponite.</p>
  </div>
  <div type="level2" xml:id="actus-iv.-scaena-iv.">
    <head>ACTUS IV. SCAENA IV.</head>
    <p>Trimetri.</p>
    <p>PHILOPONUS, PANOCNUS, HECASTUS.</p>
    <p>Vocem tuam gementis audivimus, ere,</p>
    <p>Maesti tuamque calamitatem non sine</p>
    <p>(1180) Dolore lacrimisque conspicimus. HEC. Quid est,</p>
    <p>Pueri mei, quod me relicto perfidi</p>
    <p>Fugistis? Hoccine est opus famulantium?</p>
    <p>Hoccine proborum? Hoccine et ero fidelium?</p>
    <p>PHI. Tanto fuimus horrore Mortis territi,</p>
    <p>(1185) Ut non modo deficeret animus anxius,</p>
    <p>Sed et genua, membra quoque, cuncta labascerent.</p>
    <p>Ignosce quaesumus atque praecipe quid voles</p>
    <p>Curarier. Nam mortis extra angustias</p>
    <p>Nil iusseris quod difficile causabimur.</p>
    <p>(1190) HEC. Facile remitto. Ceterum satagite quo</p>
    <p>Primum omnium domo inferar, dein haustu aquae</p>
    <p>Amplissimo pectus meum refrigerem,</p>
    <p>Quod tantus aestus, tanta quoque sitis coquit</p>
    <p>Ut ne quidem Hebrus ipsa queat exstinguere.</p>
    <p>(1195) Post indicate liberis, qui sese habet</p>
    <p>Res nostra, ut ad me uterque sese recipiat,</p>
    <p>Ut, si quidem morbo meo minus queant</p>
    <p>Mederier, doctum virum quam ocissime</p>
    <p>Piumque pastorem advocent, si quo modo</p>
    <p>(1200) Animae meae verbo queat mederier.</p>
    <p>PHI. Fiet. Tu abi quaesitum eriles filios;</p>
    <p>Ego solus aedibus suis erum ingeram.</p>
    <p>PAN. Non commode solus queas. Te iuvero. Ex</p>
    <p>Penetralibus curabo adesse liberos,</p>
    <p>(1205) Qui Morte dudum territi cum amiculis</p>
    <p>Causa animi in horto obambulant.</p>
    <p>PHI. Recte. Leva igitur commode, ne viscera</p>
    <p>Quassata motu non ferant. HEC. Ite placide.</p>
    <p><hi rend="bold">CHORUS.</hi></p>
    <p>Carmine trochaico.</p>
    <p>Morte iustus si occupetur,</p>
    <p>(1210) Neutiquam tristabitur,</p>
    <p>Mente sed feret ipsam alacri,</p>
    <p>Quod refrigerabitur.</p>
    <p>Nam beati scriptitantur,</p>
    <p>In Deo qui obdormiunt,</p>
    <p>(1215) Hinc quod omnibus quiescant</p>
    <p>A suis laboribus.</p>
    <p>Mors profecto ea pretiosa</p>
    <p>In Dei conspectu erit,</p>
    <p>Quam beato fine sancti</p>
    <p>(1220) Sponte alacres oppetunt.</p>
    <p>Ergo mortem non atrocem</p>
    <p>Nec pavendam iudico,</p>
    <p>Quod beatae porta vitae</p>
    <p>Sit pie viventibus.</p>
  </div>
  <div type="level2" xml:id="actus-v.-scaena-i.">
    <head>ACTUS V. SCAENA I.</head>
    <p>Trimetri.</p>
    <p>PHILOCRATES, PANOCNUS, PHILOMATHES.</p>
    <p>(1225) Panocne, ades, si fors tua indiguerimus</p>
    <p>Opera, ne inertia tua tuaque acedia</p>
    <p>Plus noceat intus quam foris negotium.</p>
    <p>PAN. In me quidem, ere, mora nulla. Dum vis, utere.</p>
    <p>PHIM. Actum, Philocrate, de patris salute, uti</p>
    <p>(1230) Plane recenti ex lotio praeiudico.</p>
    <p>Nam caerulea si tendit ad nigredinem</p>
    <p>Urina, mortem proximam denuntiat.</p>
    <p>Sero meam medentis admisit manum.</p>
    <p>PHIC. Si sic se habet res, mox hic ablegandus est.</p>
    <p>(1235) Heus tu! PAN. Quid est? PHIC. In vicum abito
    proximum,</p>
    <p>PAN. Abibo. PHIC. Et inde sacrificum huc Hieronymum</p>
    <p>Quam potueris celerrime deducito,</p>
    <p>Sacra synaxi qui patrem, sed et oleo (ut</p>
    <p>Decet) sacrato muniat. PAN. Deducam. PHIC. Abi.</p>
    <p>(1240) PHIM. Vide, moram ne feceris; mortem patri</p>
    <p>In foribus esse dixeris. PAN. Sic dixero.</p>
    <p>PHIM. Heus tu! PAN. Quid est? PHIM. Arcamque mortuariam</p>
    <p>Sume opera eadem ab arculario. PAN. Licet.</p>
    <p>PHIM. Praeter suum morem citus proficiscitur,</p>
    <p>(1245) Ut ratio temporis exigit. Nam mors patri</p>
    <p>Certo imminet. Verum mihi nondum excidit,</p>
    <p>Paulo quod ante dixeras, mi Philocrates,</p>
    <p>De hereditariis bonis contraque fas</p>
    <p>Contraque leges civicas. Non te sinam</p>
    <p>(1250) Bonis frui potioribus, nisi iure me</p>
    <p>Superaveris. PHIC. Egon’ tuis praerancidis</p>
    <p>Sive abrogatis attinebor legibus?</p>
    <p>Clipeum, machaeram et lanceam mihi vindico</p>
    <p>Pro legibus. Quod militarem ad balteum ex</p>
    <p>(1255) More attinet, gladii tuebor legibus.</p>
    <p>PHIM. Si viribus, non iure agas, tu viceris.</p>
    <p>Verum suos et iura habebunt praesides.</p>
    <p>Secus loqueris, cum tibi diem dixero</p>
    <p>Coramque iudice repetundarum egero.</p>
    <p>(1260) PHIC. Abi in malam rem, postume! An mecum putas</p>
    <p>Hereditarias quod ex aequo patris</p>
    <p>Possessiones dividas, qui me iunior</p>
    <p>Et natu et ordine vilior? Per Herculem,</p>
    <p>Te hoc ense malim confodere quam cedere.</p>
    <p>(1265) PHIM. Nec ego tibi latum (quod aiunt) culmulum</p>
    <p>Cessurus sum nec ensibus me territas.</p>
    <p>At modo silendum honore pro domestico.</p>
    <p>Praesto est enim quem patri adesse voluimus,</p>
    <p>Probus vir et Dei sacerdos maximi:</p>
    <p>(1270) Praecedat hic. PHIC. Salve! Sequamur intro, ne
    (ut</p>
    <p>Fieri solet) pauperibus elargirier</p>
    <p>Et exteris, plus quam sat est, persuadeat.</p>
    <p>PHIM. Id cautum oportet maxime. Novimus enim</p>
    <p>Quam tum sibi, tum ceteris quibus favent,</p>
    <p>(1275) Legata larga extorqueat id hominum genus,</p>
    <p>Cum morte ditem terminandum viderint.</p>
    <p>Eamus. Aliae en appropinquant (nescio</p>
    <p>Quae) feminae, recta petentes hunc locum;</p>
    <p>Vultusque honestas dignitatem nuntiat.</p>
  </div>
  <div type="level2" xml:id="actus-v.-scaena-ii.">
    <head>ACTUS V. SCAENA II.</head>
    <p>Trimetri.</p>
    <p>VIRTUS, FIDES.</p>
    <p>(1280) Vir ipse de quo dixeram, soror mea,</p>
    <p>(Quod poscat id tua caritas nunc dicier)</p>
    <p>Probis quidem natalibus progenitus est,</p>
    <p>Probe educatus, recte et institutus est,</p>
    <p>Mecumque castam habere consuetudinem,</p>
    <p>(1285) Probitatem amare vitiaque exsecrarier.</p>
    <p>Verum puer ubi lubricam adolescentiae</p>
    <p>Aetatem attigit, sensim incipit labascere,</p>
    <p>Admittere vitia et mei obliviscier.</p>
    <p>Quid immoror multis tibique molesta sum?</p>
    <p>(1290) Is tandem in omne flagitium praeceps ruit.</p>
    <p>Hunc destitutum viribus, sed et omnium</p>
    <p>Mortalium solacio, miserata sum,</p>
    <p>Memor favoris pristini atque animum indidi</p>
    <p>Et spem salutis maximae, si te queam ad</p>
    <p>(1295) Clementiam (quae solita servare impium)</p>
    <p>Inflectere. Ergo, Fides soror carissima,</p>
    <p>Per viscera misericordiae Dei obsecro,</p>
    <p>Ut huic misello apud supernum Iudicem</p>
    <p>Opem feras, cuius merita vel nulla sunt</p>
    <p>(1300) Vel minima sunt, quo honor Dei cum gloria</p>
    <p>Multiplicetur ampliter, sed et ovicula,</p>
    <p>Pro qua suum pastor profudit sanguinem,</p>
    <p>Per te ad salutis tramitem reducta non</p>
    <p>Pereat, sed habeat vitam in aevum et gloriam.</p>
    <p>(1305) Si quid mea imbecillitas in rem tuam</p>
    <p>Facere queat, promptam et paratam inveneris.</p>
    <p>FI. Queas, soror, quod absque te otiosa sit</p>
    <p>Opera mea, ne dicam subinde mortua.</p>
    <p>Verum quid hic prodesse possim perfido,</p>
    <p>(1310) Qui me quoque olim ut inutilem reiecit et</p>
    <p>In luxu, honoribus opibusque fisus est?</p>
    <p>Nec possum ei fore adminiculo, nisi Deus</p>
    <p>Paterque luminum suam per gratiam</p>
    <p>Me denuo iam supplici restituerit.</p>
    <p>(1315) Ad Christum enim nemo venit nisi quem pater</p>
    <p>Caelestis ultro traxerit. Sit quispiam</p>
    <p>Qui evangelium ei praedicet, videlicet</p>
    <p>Per Christum Iesum missionem criminum,</p>
    <p>Fortasse clementissimus pater homini</p>
    <p>(1320) Me denuo donaverit; quoniam quidem</p>
    <p>Fides ab auditu, sed auditus Dei</p>
    <p>Per verbum in animum funditur. VIR. Sic censeo.</p>
    <p>Et sic agendum hortata sum, quin et modo</p>
    <p>Istuc sacerdos doctor agit in aedibus.</p>
    <p>(1325) Veni igitur, ingrediamur intro, te obsecro,</p>
    <p>Soror, antequam nos antevortat aut Satan</p>
    <p>Antiquus hostis Morsve praesentissima,</p>
    <p>Ut, si tui sit usus, adsis proxima.</p>
    <p>FI. Pium est, soror, quod me rogas. Praei, sequar.</p>
    <p>(1330) Nam taeter huc sese ingerit modo spiritus.</p>
    <p>ACTUS. SCAENA III.</p>
    <p>Trimetri.</p>
    <p>SATAN solus.</p>
    <p>Causam meam scripturus absolutius</p>
    <p>Adversum Hecastum hic paululum desedero,</p>
    <p>Ne, si quid insit falsitatis maximis</p>
    <p>Facinoribus, res tota veniat in gravem</p>
    <p>(1335) Foedamque controversiam. Abstinete vos,</p>
    <p>Quotquot theatro adestis, a petulantia,</p>
    <p>Nisi si velitis et hos cachinnos scribier.</p>
    <p>Primum omnium superbus est et arrogans,</p>
    <p>Superbus est et arrogans, et arrogans,</p>
    <p>(1340) Tum in aedibus, tum in aedibus; tum in vestibus,</p>
    <p>Tum in vestibus. Iam reliqua tacitus scripsero,</p>
    <p>Loquaculi ne exaudiant et deferant.</p>
  </div>
  <div type="level2" xml:id="actus-v.-scaena-iv.">
    <head>ACTUS V. SCAENA IV.</head>
    <p>Trimetri.</p>
    <p>HIERONYMUS sacerdos, HECASTUS, FIDES, VIRTUS.</p>
    <p>Confessione iam tuorum criminum</p>
    <p>Tandem absoluta, etiam sacerdotis manu</p>
    <p>(1345) absolvendus et, mi Hecaste, muniendus es</p>
    <p>Sacra synaxi et unctione mystica,</p>
    <p>Nisi te in fide Christi haesitantem invenero.</p>
    <p>Credisne pro tua salute et omnium</p>
    <p>Mortalium venisse filium Dei</p>
    <p>(1350) Iesum in orbem perditum, verum Deum</p>
    <p>Verumque partum virginis? HEC. Sic inquiunt,</p>
    <p>Sic me quoque legere memini. HIE. Credisne eum</p>
    <p>Vixisse cum mortalibus sine crimine</p>
    <p>Tandemque suffixum cruci atque mortuum?</p>
    <p>(1355) HEC. Sic inquiunt, quin et sepultum hunc
    asserunt.</p>
    <p>HIE. Respondeas pro te volo. Anne tu quoque</p>
    <p>Credis quod alii scriptitant et dictitant</p>
    <p>De Christo Iesu filio Dei unico?</p>
    <p>HEC. Qui credere renuam viris gravissimis,</p>
    <p>(1360) Scriptis suis qui haec prodidere fidelibus?</p>
    <p>Quis ambigat narrasse vera Sallustium?</p>
    <p>Quis Livium? Quis Caesarem? Quis ceteros?</p>
    <p>HIE. Credisne mortuum et sepultum, tertio</p>
    <p>Die resurrexisse vivum a mortuis?</p>
    <p>(1365) HEC. Et id adstruunt evangelistae singuli</p>
    <p>Dieque quadragesimo palam suis</p>
    <p>Cum gloria assumptum fuisse ad aethera et</p>
    <p>Patris sedere ad dexteram. Quis haesitet</p>
    <p>Posse omnia Deum, si velit, παντοκράτορα.</p>
    <p>(1370) HIE. Secede, nondum adhuc tibi locus est, Fides.</p>
    <p>HEC. An non fides est credere? HIE. Fidei actus est</p>
    <p>Credere quidem, valiturus haud tamen tibi,</p>
    <p>Ni ex vivida et vera fide processerit.</p>
    <p>Nam et daemones credunt tremuntque perfidi.</p>
    <p>(1375) HEC. Quae vivida igitur est fides quam praedicas?</p>
    <p>HIE. Paulatim eam (si intenderis) docebo te.</p>
    <p>Credis, quod omnia quae patravit filius</p>
    <p>Dei unicus, tibi redimendo gesserit?</p>
    <p>Tibi natus est, tibi vixerit, tibi mortuus</p>
    <p>(1380) Sit, tibi sepultus et tibi surrexerit</p>
    <p>Mortemque tibi devicerit? HEC. Miserrimum</p>
    <p>Me praedicas. Quanto magis enim haec replicas,</p>
    <p>Tanto magis mihi dolorem exaggeras</p>
    <p>Barathroque desperationis admoves,</p>
    <p>(1385) Qui his omnibus per sordidam vitam meam</p>
    <p>Me reddidi indignissimum. Nam scio equidem,</p>
    <p>Quod non sibi (qui iustus est) verum suis</p>
    <p>Cultoribus cunctisque peccatoribus,</p>
    <p>Qui veritate ab agnita se sceleribus</p>
    <p>(1390) Non denuo immersere pestilentibus</p>
    <p>Foedissimisque, haec fecerit. HIE. Iam ades, Fides.</p>
    <p>Nam conscia sceleris in Deum admissi, metu</p>
    <p>Et paenitudine mens viri iam tangitur.</p>
    <p>FI. Haec tria quidem, cognitio nempe criminis,</p>
    <p>(1395) Horror gehennae et paenitentia, laeta sunt</p>
    <p>Verae salutis omnium primordia.</p>
    <p>Iam perge, ut in Deum excites fiduciam!</p>
    <p>HIE. Credisne sanctam ecclesiam et omnium</p>
    <p>Fidelium communionem? HEC. Maxime.</p>
    <p>(1400) HIE. Carnis quoque resurrectionem? HEC. Maxime.</p>
    <p>HIE. Et vitam in aevum gloriosam? HEC. Maxime.</p>
    <p>HIE. Quid igitur articulum unicum qui insertus est,</p>
    <p>Remissionem criminum, aegre creduis?</p>
    <p>Putas, Hecaste, quod is pater qui te semel</p>
    <p>(1405) A morte, cui te addixerat, per unicum</p>
    <p>Gnatum suum redemit, omnibus tuis</p>
    <p>Tibi remissis criminibus haud possiet</p>
    <p>Tibi denuo laxare quamvis maxima</p>
    <p>Tua scelera et primae saluti reddere,</p>
    <p>(1410) Cui subest, cum voluerit, posse omnia?</p>
    <p>HEC. Potest quidem qui omnia potest; potest quidem,</p>
    <p>Mi domine, condonare si velit, sed haec</p>
    <p>Obstat mihi scelerum meorum enormitas,</p>
    <p>Quae iram tremendi iudicis mihi provocat.</p>
    <p>(1415) Potest quidem; sed qui velit qui iustus est?</p>
    <p>Heu quod reliqui te improbe, Virtus mea,</p>
    <p>Sine qua salutis nil mihi spero reliquum.</p>
    <p>VIR. Non frangat haec te res, siquidem in Deum fide</p>
    <p>Neglecta virtus est tibi recuperabilis.</p>
    <p>(1420) Te doceat hoc pastor tuus verbo Dei.</p>
    <p>HIE. Virtus quidem semper Deo accepta est, tamen</p>
    <p>Non sine fide nec absque misericordiae</p>
    <p>Fiducia. Mi Hecaste, non credis Deum</p>
    <p>Ut maximum sic optimum? Num maior est</p>
    <p>(1425) Illi potentia, Hecaste, quam clementia?</p>
    <p>Cur velle non speras tibi misererier,</p>
    <p>Quem posse praedicas tibi remittere?</p>
    <p>Credisne tam remissionem criminum</p>
    <p>Quam Christum et ortum et passum et in cruce mortuum?</p>
    <p>(1430) Non haec perinde ac illa pars fidei tuae?</p>
    <p>Christusne ob hoc natus, cruentus, mortuus,</p>
    <p>Ut criminum remissionem creduas?</p>
    <p>Neque hoc modo est credendum ei quod possiet,</p>
    <p>Sed et quod omnibus sibi fidentibus</p>
    <p>(1435) Velit remittere, immo quod servaverit?</p>
    <p>Si corde enim credas quod ore fateris, ut</p>
    <p>Quod pater Iesum a mortuis revocaverit,</p>
    <p>Servaberis nec imminet periculum;</p>
    <p>Quod nil queas iam nisi dolere et credere.</p>
    <p>(1440) HEC. Pie mones et lacrimas mihi excutis</p>
    <p>Durissimo. Sed qui velit qui iustus est?</p>
    <p>Permittat impunita tanta flagitia?</p>
    <p>O si mihi persuadeas, Hieronyme,</p>
    <p>Erga me ita benevolentiam Dei mei</p>
    <p>(1445) Quemadmodum omnipotentiam persuadeas,</p>
    <p>Aequanimius (quamvis amaram et horridam)</p>
    <p>Mortem imminentem exciperem et alacrius</p>
    <p>Profectioni accingerer. HIE. Iam asta, Fides.</p>
    <p>Ostendero tibi Deoque propitio</p>
    <p>(1450) Persuasero. Quomodo velit qui iustus est,</p>
    <p>Obieceras. Per Christum Iesum filium</p>
    <p>Suum unicum, respondeo, quem in hoc pater</p>
    <p>Demisit orbi perdito, quo ostenderet</p>
    <p>Magnum suum erga nos favorem et gratiam.</p>
    <p>(1455) Usque adeo namque diligebat perditos</p>
    <p>Ut filium suum unigenitum mitteret,</p>
    <p>Quo omnis qui in illum creduat, non occidat</p>
    <p>Sed vita in aevum gaudeat. Posuit enim</p>
    <p>Qui iustus est, iniquitates omnium</p>
    <p>(1460) Nostrum innocenti in filio, quo mortuus</p>
    <p>Unus pro hominibus omnibus, mortem aboleat</p>
    <p>In singulis. Quod ergo ego, quod tu quoque et</p>
    <p>Quod singuli vel qui ante nos fuere vel</p>
    <p>Sunt vel futuri sunt, Deo peccavimus,</p>
    <p>(1465) Id omne in uno filio in cruce mortuo</p>
    <p>Abolebitur, si lapsi in hunc crediderimus,</p>
    <p>Omnem si in hunc fiduciam posuerimus.</p>
    <p>Nam sic tulit nostrum omne delictum suo</p>
    <p>In corpore, ut iam nulla sit damnatio</p>
    <p>(1470) Nobis reliqua qui Christo Iesu nitimur,</p>
    <p>Nec habeat in iustis pater quod puniat,</p>
    <p>Pro quibus in horridam necem illum tradidit.</p>
    <p>Fuge ergo, Hecaste, ad Christum Iesum et spem tuam</p>
    <p>Fiduciamque totam in illum colloca,</p>
    <p>(1475) Per quem tuorum criminum (si credis his)</p>
    <p>Mox assequere remissionem et gratiam.</p>
    <p>HEC. Certon’ mihi istuc adstruis, Hieronyme?</p>
    <p>HIE. Certissime; nil haesites, Hecaste. Nam</p>
    <p>Verbum Dei haudquaquam potest fieri irritum.</p>
    <p>(1480) HEC. O mi Deus, videor renatus denuo.</p>
    <p>Tribuat tibi Deus vicissitudinem,</p>
    <p>Mi Hieronyme, quia, nisi tuo fretus forem</p>
    <p>Ex institutionibus solacio,</p>
    <p>Paulo minus habitaret anima mea dolens</p>
    <p>(1485) Apud inferos. Mi domine Iesu, credo te</p>
    <p>Meae salutis gratia in cruce mortuum et</p>
    <p>Sanguine tuo meum solvisse debitum.</p>
    <p>Tu solus es meae salutis ancora.</p>
    <p>Respice me, pater mitissime, in faciem obsecro</p>
    <p>(1490) Christi tui, spinis vide caput obsitum,</p>
    <p>Fossas manus, fossos pedes, membra lacera,</p>
    <p>Vide vulnera, vide profluentem sanguinem,</p>
    <p>Nec iudices cui redimendo perdito</p>
    <p>Oppignerasti in morte vitam filii.</p>
    <p>(1495) Tu scis, pater, quam tibi libens rependerem</p>
    <p>Milia talentorum decem quae debeo,</p>
    <p>Modo revalescam humanaque fragilitas sinat.</p>
    <p>Fido tamen quod per necem Christi tui</p>
    <p>Mihi remittes universum debitum.</p>
    <p>(1500) HIE. Ne dubita, Hecaste, per hanc fidem absolvendus
    es</p>
    <p>Ab omnibus quibus obligaris debitis.</p>
    <p>Dominus tuas iniquitates transtulit.</p>
    <p>HEC. Credo. Sed est quod adhuc parit mihi scrupulum:</p>
    <p>Mors horrida atque aspectus atri daemonis,</p>
    <p>(1505) Quis terribilius (inquiunt) nil hominibus</p>
    <p>Post paululum quos adfuturos arbitror.</p>
    <p>HIE. Aderunt profecto, at eis Fidem atque ᾿Αρετὴν tuam</p>
    <p>Individuas comites tuas opposuero,</p>
    <p>Quae in omnibus periculis te munient.</p>
    <p>(1510) Si languida est Virtus, Fides validissima</p>
    <p>Ipsam tibi suffulciet. Virtus Fidesque,</p>
    <p>Adeste huic vobisque fidentem amodo</p>
    <p>Adversus hostes obstrepentes protegite.</p>
    <p>Abeo. Vale! Revertar, ut te muniam.</p>
    <p>(1515) HEC. Valeto, doctor optime. Actutum redi.</p>
    <p>Adeste nunc, Virtus mea et Fides mea,</p>
    <p>Liceatque paulum mihi vos alloqui.</p>
    <p>FI. Adsumus et a Satane te tuebimur.</p>
  </div>
  <div type="level2" xml:id="actus-v.-scaena-v.">
    <head>ACTUS V. SCAENA V.</head>
    <p>Trimetri.</p>
    <p>MORS, SATAN.</p>
    <p>Satan, quid agis? SA. Ago quod mihi conduxerit.</p>
    <p>(1520) Quoadusque te morabor, improba bestia?</p>
    <p>Dum tu pararis, annus est. MO. Quid obfui?</p>
    <p>SA. Quid obfui, inquis, belua? Viden’ sacrilegum,</p>
    <p>Qui hinc exiit? Cuius timeo, susurrio,</p>
    <p>Haec (te morante) elapsa praeda nunc meis</p>
    <p>(1525) Est dentibus. Tu ingrata prorsus es meis</p>
    <p>Beneficiis, quae per me in orbe amplissima</p>
    <p>Imperia dilataveris, nam te Deus</p>
    <p>Ab initio non condidit. Succurrat hoc,</p>
    <p>Quod me invidente homini sato, ubi iam lapsus est,</p>
    <p>(1530) Tu primum in orbem ingressa sis et hactenus</p>
    <p>Grassata in omnes, pauculos post nauseam</p>
    <p>Mihi glutiendos admoves. Atque o utinam</p>
    <p>De te queam me ulciscier. MO. Tu me, Satan,</p>
    <p>Ingratitudinis arguis, cum et ipse sis</p>
    <p>(1535) Ingratior me multo et impudentior.</p>
    <p>Quotquot tibi voranda milia defero,</p>
    <p>Minus tibi immemori obtulisse iudicor.</p>
    <p>Ut interim non exprobrem, quod ne quidem</p>
    <p>Unum bolum deglutias quem non tibi</p>
    <p>(1540) Praemanderim. Verum tuo insaturabili</p>
    <p>Quod pauciores ingeramus rictui,</p>
    <p>Non imputandum nostrae erat socordiae,</p>
    <p>Quoniam leo qui exsiliit ex Iudae tribu,</p>
    <p>Is regna nostra plurimum turbavit et</p>
    <p>(1545) Utrique nostrum maximam cladem intulit.</p>
    <p>Nam mors mihi tibique morsus factus est.</p>
    <p>Saevire in animas solita simul et corpora,</p>
    <p>Vix modo sinor saevire nuda in corpora.</p>
    <p>Quos tu quoque impellere solebas ad tua</p>
    <p>(1550) Nullo vetante tartara, hos si Christus hic</p>
    <p>Defenderit, te invito ad aethera transvehet.</p>
    <p>SA. Verum est, soror; cessent querelae inutiles,</p>
    <p>Rem nostram agamus, ut hactenus consuevimus:</p>
    <p>Iuvenibus insidiemur et silicerniis,</p>
    <p>(1555) Nullum sinamus (si queamus) omnium</p>
    <p>Hinc evolare nec migrare ad aethera</p>
    <p>Et in hoc scelesto id exigamus primulum.</p>
    <p>Praeibo, tuque me sequeris postea.</p>
    <p>Nam cum illo erit mihi longa controversia.</p>
    <p>(1560) MO. Vade; interim hic mihi stimulus acuendus est.</p>
  </div>
  <div type="level2" xml:id="actus-v.-scaena-vi.">
    <head>ACTUS V. SCAENA VI.</head>
    <p>Trimetri.</p>
    <p>HECASTUS, FIDES, SATAN, VIRTUS.</p>
    <p>Solaris atque roboras me, mea Fides.</p>
    <p>Putasne, mortuus homo rursum vivet et</p>
    <p>In hac mea videbo carne Deum meum?</p>
    <p>FI. Videbis oculis his die novissimo,</p>
    <p>(1565) De putri et arido excitatus pulvere.</p>
    <p>Canente enim tuba resurgent mortui</p>
    <p>Corruptione liberi. Nil haesita.</p>
    <p>HEC. Non haesito. Quid igitur obstat quo minus</p>
    <p>Mori audeam et carnem sinam hanc putrescere?</p>
    <p>(1570) FI. Nihil. HEC. Nihil timendus hostis &lt;est
    mihi&gt;</p>
    <p>Taeterrimus, quem adesse iam praesagio?</p>
    <p>Nihil ipsa Mors cunctis pavenda, ut inquiunt,</p>
    <p>Mortalibus? FI. Paveant ii qui sine fide</p>
    <p>Post scelera postque flagitia hinc tandem emigrant.</p>
    <p>(1575) Tu fidito! Nam his hostibus me opposuero et</p>
    <p>Te protegam. HEC. Hui, monstrum horridum. Obvia, Fides!</p>
    <p>FI. Contra crucem nullum valet periculum.</p>
    <p>Signo hoc vetabo hostemque propulsabo. Tu</p>
    <p>Fidito. Quid adstas hic, cruenta bestia?</p>
    <p>(1580) Hem, sta foris. Nihil hic tibi negotii.</p>
    <p>SA. Nihil est quidem tecum mihi negotii, o</p>
    <p>Perfida, sed iste scelestus est meus. FI. Tuus?</p>
    <p>Quo iure? SA. Quo? Legum Dei transgressor est</p>
    <p>Meisque paruit hactenus, quemadmodum</p>
    <p>(1585) His codicillis veteribus, novis quoque</p>
    <p>Probabo. FI. Lege. SA. Primum omnium superbus est</p>
    <p>Et arrogans, tum in aedibus tum in vestibus.</p>
    <p>Laemargus est, scortator est, adulter est,</p>
    <p>Oppressor est, detractor est, derisor est,</p>
    <p>(1590) Odiosus est et invidus, donat nihil,</p>
    <p>Orat nihil, ieiunat aut vigilat nihil,</p>
    <p>Nihil boni unquam gessit, at semper mali</p>
    <p>Quam plurimum. Haec praecipua capita criminum</p>
    <p>Sunt; cetera articulatius sub ultimo</p>
    <p>(1595) Examine et coram supremo iudice</p>
    <p>Citavero. Haec meum hunc fore satis arguunt.</p>
    <p>VIR. Satis arguunt, mendax Satan, hunc fore tuum,</p>
    <p>Qui veritatis admodum parum obicis,</p>
    <p>At falsitatis plurimum? SA. Qui plurimum? Virtus</p>
    <p>(1600) Nihil boni unquam gessit (ut tantum tibi</p>
    <p>Respondeam, pseudographe) in pueritia</p>
    <p>Vel prima in adolescentia, quando nihil</p>
    <p>Praeter Deum et probitatis exercitia in hoc</p>
    <p>Deprendere potueras? Quid? An nihil interim?</p>
    <p>(1605) An non vel hoc in tempore est virtus viro</p>
    <p>In voto et in opere, modo vita sit comes?</p>
    <p>Num opus bonum dolere, flere et credere</p>
    <p>In Christum Iesum, ut nunc vides? SA. Tacebitis-</p>
    <p>Ne, virulentae et perfidae? Negare non</p>
    <p>(1610) Audebitis quin ipsus haec admiserit.</p>
    <p>Loquatur ipse. Num tua haec facinora sunt?</p>
    <p>Nonne haec patrasti scelera? Quid submurmuras?</p>
    <p>Quod conscientia dictat, eloquere palam. HEC. Heu,</p>
    <p>Fides mea, omnia teste conscientia haec</p>
    <p>(1615) Mea facta sunt. Actum est salute de mea</p>
    <p>Nisi tu adiuves. FI. Fide et sile, refellam enim</p>
    <p>Tibi cuncta quae obiecit vel obicere queat</p>
    <p>Coram superno iudice. HEC. O utinam queas.</p>
    <p>FI. Fide et sile, in spe namque et in silentio</p>
    <p>(1620) Tua fortitudo erit. HEC. Silebo. FI. Heus tu,
    Satan,</p>
    <p>Omnem tuam calumniam probat irritam,</p>
    <p>Quia iustus est neque talis est qualem arguis.</p>
    <p>SA. Non est? Negare non potest, quin omnia</p>
    <p>Multoque plura his scelera patraverit.</p>
    <p>(1625) Pseudographum me neutiquam probaveris.</p>
    <p>FI. Probabo. Nam si talis aliquando fuit,</p>
    <p>Nunc iustus est. SA. Qui iustus est? Quo iure? Quo</p>
    <p>Iudice? Quibus meritis? Quibus pretiis? Quibus-</p>
    <p>Ve paenitentiae operibus? FI. Simul omnibus</p>
    <p>(1630) Respondeo. Habet hic advocatum apud patrem</p>
    <p>Et iudicem supremum, Iesum filium</p>
    <p>Illius et iustissimum et piissimum.</p>
    <p>Huius quidem iustitiam et omnia merita</p>
    <p>Sua arbitratur, sed iustum existimat.</p>
    <p>(1635) Fidens Dei verbo quod is beatus est</p>
    <p>Cui quae patravit scelera, non Deus imputat.</p>
    <p>SA. Quid illi et huic commune ais? FI. Multum quidem</p>
    <p>Modum per omnem. Iure namque duplici</p>
    <p>Regnum patris sui Iesus hic sibi vindicat:</p>
    <p>(1640) Primum quod haeres est, deinde quod etiam</p>
    <p>Merito suo, sanguine suo morteque sua</p>
    <p>(Cum iustus esset et neci prorsus nihil</p>
    <p>Deberet), hoc iure optimo potitus est.</p>
    <p>Iure altero suam sibi cum patre suo</p>
    <p>(1645) Haereditatem vindicat, verum altero</p>
    <p>Hecaston hunc, quia pius est, iustificat et</p>
    <p>Per gratiam sibi cohaeredem facit.</p>
    <p>SA. Ergone Deus iniustus est, qui scelera tot</p>
    <p>Et tanta non ulciscitur? FI. Plane ultus est</p>
    <p>(1650) Et graviter ipsa in filio, quem pro omnibus</p>
    <p>Peccantibus acerbissimae morti crucis</p>
    <p>Contradidit, quo omnes qui illum creduant,</p>
    <p>Non occidant, sed vita in aevum gaudeant.</p>
    <p>Hic credit, ergo iustus in fide sua</p>
    <p>(1655) Te invito in aevum cum Deo victurus est.</p>
    <p>SA. Victurus est? Non dixeris in ultima</p>
    <p>Discussione iudicis, ubi singula</p>
    <p>Et dicta et acta et cogitata exactius</p>
    <p>Obtrusero. FI. Ne glorieris; nam pari</p>
    <p>(1660) Quo nunc, tua argumenta tunc refellero</p>
    <p>Dilemmate. SA. Hei conatus est meus irritus.</p>
    <p>Vah πίστις exsecranda, quantum obes mihi</p>
    <p>Tua ἀπιστία. O si te potessim ulcisci et his</p>
    <p>Te dentibus velut hanc schedam discerpere.</p>
    <p>(1665) FI. Funeste, abi, descende in atra tartara!</p>
    <p>Nam mox Hecastus ad astra scandet lucida.</p>
    <p>SA. Propulsus hinc videbo, si ne aliis queam</p>
    <p>Imponere, ubi prototypon hoc reposuerim</p>
    <p>Tuto in diem novissimum. Iam Mors adest</p>
    <p>(1670) Passura mecum mox repulsam, ut arbitror,</p>
    <p>Non disparem. Nam sacrilegus hic e pyxide</p>
    <p>Sua, uti solet, aegro vitae edulia porriget</p>
    <p>Aditumque leto neutiquam laetum sinet.</p>
    <p>Latebo in hac cavernula, quo conspicer,</p>
    <p>(1675) Morti quid adventus ferat serotinus.</p>
  </div>
  <div type="level2" xml:id="actus-v.-scaena-vii.">
    <head>ACTUS V. SCAENA VII.</head>
    <p>Trimetri.</p>
    <p>PHILOMATHES, HIERONYMUS cum ACOLYTO.</p>
    <p>Mortem imminere debili praesagio</p>
    <p>Ex pulsu et atro lotio. Quid sacrificus</p>
    <p>Moratur, ut patri prius synaxin et</p>
    <p>Sacram unctionem porrigat? Sed eccum eum</p>
    <p>(1680) Cum acolyto bonae spei adolescentulo!</p>
    <p>HIE. Salve, Philomathe PHI. Salvus es. HIE. Qui sese habet</p>
    <p>Pater aeger? Anne spes aliqua salutis est?</p>
    <p>PHI. Nulla est, ut atrum hoc lotium atque languidus</p>
    <p>Arteriarum pulsus indicant. Subi</p>
    <p>(1685) Tectis celeriter, ne probro nobis siet</p>
    <p>Si non sacris munitus hinc decesserit!</p>
    <p>Profecto enim Mors ipsa praesentissima est</p>
    <p>Et horror illius mea artua concutit.</p>
    <p>HIE. Sequere. —————-</p>
    <p>SCAENA INTERIECTITIA.</p>
    <p>Versu trimetro.</p>
    <p>PHILOMATHES, ACOLYTUS.</p>
    <p>———— Praei, sequar. Heus puer, cum te sciam</p>
    <p>(1690) Bonae indolis, quin linquis hunc Hieronymum</p>
    <p>Bardum rudemque sacrificum? Quin applicas</p>
    <p>Te litteris humanioribus ac iis</p>
    <p>Horariis preculis chorique ineptiis</p>
    <p>Sive λιτανείαις rancidis, quas audio</p>
    <p>(1695) Cum sacrifico te murmurare sedulo?</p>
    <p>ACO. Non te puto, domine medice, ex animi tui</p>
    <p>Istaec loqui sententia. PHI. Pol maxime.</p>
    <p>ACO. Sine ergo singulatim ad ea respondeam.</p>
    <p>PHI. Respondeas per me licet. ACO. Primum omnium</p>
    <p>(1700) Pium volebas ut sacrificum, quod rudis</p>
    <p>Foret atque bardus, linquerem; sed ei magis</p>
    <p>Ego obsequendum censeo, qui me sua</p>
    <p>Pietate vitia fugere, Christo fidere et</p>
    <p>Deum timere verbo et exemplo docet,</p>
    <p>(1705) Ac litteratoribus iis scholaribus,</p>
    <p>De me licet bene meritis, qui gnaviter</p>
    <p>Mihi tradidere grammatica, dialectica et</p>
    <p>Rhetorica, ceterum nihil. PHI. Sed illa quae</p>
    <p>Tibi sacrificus nunc suggerit, per Herculem</p>
    <p>(1710) Ad opes, voluptatem atque gloriam nihil</p>
    <p>Conduxerint. ACO. Verum ad salutem plurimum.</p>
    <p>Nihilominus quem tu rudem ac bardum vocas,</p>
    <p>Latum (quod aiunt) culmulum haud tibi cesserit,</p>
    <p>Modo auferas tuos Ioves ter maximos,</p>
    <p>(1715) Apollines et Hercules ac id genus</p>
    <p>Tua verba sesquipedalia, ampullas tuas,</p>
    <p>Phaleras tuas, fucos tuos, quae puritas</p>
    <p>Orationis propriae non exigit.</p>
    <p>Quantum licuit et res poposcit, litteris</p>
    <p>(1720) Operam dedi politioribus, sed ut</p>
    <p>Vidi quod ad veram salutem neutiquam</p>
    <p>Sine pietate erga Deum conduceretur,</p>
    <p>Vale dixi eis, quod inane sit stultumque sit</p>
    <p>Iis consenescere et immori. PHI. Loqueris probe</p>
    <p>(1725) Mentique consentanea, et consentiam</p>
    <p>Nisi antiphonae, hymni precesque ceterae</p>
    <p>Tam insalsa sint et barbara, ut mihi nauseam</p>
    <p>Cantata pariant atque doctis sordeant.</p>
    <p>ACO. Et ego quidem nonnulla cupiam salsius,</p>
    <p>(1730) Latinius conciniusque prodita,</p>
    <p>Verum sub iis (ut tibi videntur) sordibus</p>
    <p>Ego simplicem pietatem honoro, veneror atque</p>
    <p>Exosculor, quam nec soloecus nec aliqua</p>
    <p>Inconcinnitas nec barbarismus sordidat,</p>
    <p>(1735) Quam et ipsa honestat lingua mihi vernacula.</p>
    <p>PHI. Nisi mors patri nunc imminens sensus meos</p>
    <p>Modo distrahat, quam in rebus his caecutias</p>
    <p>Ostenderem. Hui quam video larvam huc eminus</p>
    <p>Vibrantem acutum spiculum. ACO. Quam? Haec atra Mors.</p>
    <p>(1740) PHI. Atat. ACO. Anne medicum litteratum terreat</p>
    <p>Mors? PHI. Maxime: moritur enim doctissimus</p>
    <p>Perinde ut indoctissimus. ACO. Consultiusne</p>
    <p>Sit igitur studere pietati unicae</p>
    <p>Qua mortem in aevum non timebo, quam tuis</p>
    <p>(1745) Humanitatis universis litteris,</p>
    <p>Quae neutiquam te horrore mortis liberant?</p>
    <p>Sic fugis? PHI. Atat. ————</p>
  </div>
  <div type="level2" xml:id="actus-v.-scaena-viii.">
    <head>ACTUS V. SCAENA VIII.</head>
    <p>Trimetri.</p>
    <p>MORS, FIDES.</p>
    <p>———— Sat distuli. Iam tempus est</p>
    <p>Ut spiculum in hunc Hecastum acutum torqueam,</p>
    <p>Cui hactenus, quamquam Satan aegerrime</p>
    <p>(1750) Tulit, data est dilatio. At iam sentiat</p>
    <p>Quam rigida nostra imperia sunt. Aequo pede has</p>
    <p>Ditissimi pulsabo et aedeis pauperum.</p>
    <p>Hecaste, Hecaste, aperi fenestram! Mors adest.</p>
    <p>FI. Quis pulsat improbe has foreis? Tu belua?</p>
    <p>(1755) Tu omnem familiam territas? MO. Ego pulsito,</p>
    <p>Ego territo omnes pro mea libidine.</p>
    <p>FI. Tyrannidis, non iuris haec praesumptio.</p>
    <p>MO. Hoc iure dominor omnibus viventibus,</p>
    <p>Nedum hominibus, quorum modo hunc, modo alterum</p>
    <p>(1760) (Non aliter atque pastor oviculas suas)</p>
    <p>Deglutio. FI. Atqui istuc lupi, haud pastoris est.</p>
    <p>Scioque futurum quod ruet regni tui</p>
    <p>Pars altera. Violenta nulla diutina.</p>
    <p>MO. Numquam futurum suspicor. Sed alteram</p>
    <p>(1765) Quam tu mihi partem auferendam suggeris?</p>
    <p>FI. Regni tui partes duas experti erant</p>
    <p>Quoscumque Adam praevaricator severat,</p>
    <p>Utrasque diras atque formidabiles</p>
    <p>Gemina tyrannide, nempe mortem duplicem,</p>
    <p>(1770) Et corporum primam et secundam spiritus,</p>
    <p>Praesentis illam et hanc futuri saeculi.</p>
    <p>Mortem secundam filius Dei abstulit,</p>
    <p>Dum saeviente te quidem in cruce mortuus</p>
    <p>Vivusque te invita regressus ab inferis</p>
    <p>(1775) Mors tua fuit. Tum aeternitatem sustulit</p>
    <p>Tuae tyrannidis omnibus, qui partem habent</p>
    <p>In prima ἀναστάσει. MO. Qua anastasi putas?</p>
    <p>FI. Qua quemadmodum de te triumphans filius</p>
    <p>Per gloriam patris sui surrexit, ut</p>
    <p>(1780) Ita per fidem ipsi suscitati a mortuis</p>
    <p>Operibus in novitate vitae obambulent.</p>
    <p>Hanc partem habens Hecastus hic, quamquam aeger est,</p>
    <p>Minas tuas deridet et stimulos tuos.</p>
    <p>MO. Deridet? At iam sentiet quam temere ea</p>
    <p>(1785) Deriserit. FI. Deridet, et scitissime,</p>
    <p>Mortem quod hanc vitae sciat portam fore,</p>
    <p>Cupiens resolvi ergastulo et Christo frui,</p>
    <p>Certo futurum praesciens corpusculum hoc,</p>
    <p>Licet putrescat maxime, novissimo</p>
    <p>(1790) Tamen die resuscitandum ad gloriam.</p>
    <p>Ubi tunc erit stimulus tuus? Ubi tunc erit</p>
    <p>Victoria tua et arrogantia? Anne tunc,</p>
    <p>Qua nunc videre in corpora haec grassarier,</p>
    <p>Destructa erit regni tui pars altera?</p>
    <p>(1795) Nonne in tua victoria absorbeberis?</p>
    <p>Ingredere nunc et omnibus nervis tuis</p>
    <p>Grassare in hunc. Non obfuisse videberis,</p>
    <p>Sed profuisse plurimum cui gloriae et</p>
    <p>Vitae perennis tramitem patefeceris.</p>
    <p>(1800) MO. Videbo mox quid possiem. Quam plurimos</p>
    <p>Video interim qui magna de se iactitant,</p>
    <p>At posteaquam ad proelium pervenerint,</p>
    <p>Conterriti dilationes postulant.</p>
    <p>FI. Qui audacia suisque freti viribus</p>
    <p>(1805) Tibi congredi voluere, talia perpeti</p>
    <p>Non ambigo. Verumtamen quicum Fides</p>
    <p>Pugnaverit, tua non pavebit spicula.</p>
    <p>MO. Tun’ ergo congressura mecum in proelium?</p>
    <p>FI. Congrediar, atque cliens minas per me tuas</p>
    <p>(1810) Irriserit. MO. Me obtundis his sermonibus.</p>
    <p>Si sic agatur, invocandus est Satan.</p>
  </div>
  <div type="level2" xml:id="actus-v.-scaena-ix.">
    <head>ACTUS V. SCAENA IX.</head>
    <p>Trimetri.</p>
    <p>HIERONYMUS, HECASTUS, FIDES, VIRTUS.</p>
    <p>Audisti, Hecaste, quemadmodum pro te Fides</p>
    <p>Certaverit. Munitus insuper es sacris</p>
    <p>Mysteriis. Cave expavescas hostium</p>
    <p>(1815) Horum timorem enervium, sed ab angelis</p>
    <p>Confide te carnis solutum vinculis</p>
    <p>Mox evehendum in alta refrigeria. HEC. Sic</p>
    <p>Fido, domine, laetusque Mortem aspexero</p>
    <p>Tantoque itineri alacriter me accinxero,</p>
    <p>(1820) Sciens me Iesum habere coram iudice</p>
    <p>Summo et patronum et advocatum strenuum.</p>
    <p>Sed te obsecro, Fides mea et Virtus mea,</p>
    <p>Ne deseratis me ultimo in discrimine.</p>
    <p>FI. Non deseram vel hinc euntem vel patris</p>
    <p>(1825) Summi tribunal iudicis cum accesseris.</p>
    <p>VIR. Nec ego Fide suffulta modo te deseram.</p>
    <p>HEC. Euge, adsit huc cruenta Mors et ut eximat</p>
    <p>Me ergastulo, sua vibret in me spicula!</p>
    <p>FI. Praesente sis animo: ipsa Mors nunc ingruit.</p>
  </div>
  <div type="level2" xml:id="actus-v.-scaena-x.">
    <head>ACTUS V. SCAENA X.</head>
    <p>Trimetri.</p>
    <p>MORS, FIDES, HECASTUS, SATAN.</p>
    <p>(1830) Ubi est homo tanta tumens superbia,</p>
    <p>Ut audeat minas meas et spicula</p>
    <p>Animo volenti interritoque excipere? FI. Adest,</p>
    <p>Nec est superbia haec vel arrogantia,</p>
    <p>Sed in Deum fidei bonae constantia.</p>
    <p>(1835) En tibi hominem. MO. Moriturus es. HEC. Et id
    expeto.</p>
    <p>FI. Responde ei voce ut vales, nihil haesitans!</p>
    <p>HEC. Nihil haesito, sed languido vox deficit.</p>
    <p>FI. Sic inquies: fera bestia sitibunda Mors,</p>
    <p>Non timeo te aut ictus tuos. HEC. Non timeo te aut</p>
    <p>(1840) Ictus tuos. FI. Nil metuo acutam cuspidem.</p>
    <p>HEC. Nil metuo acutam cuspidem. MO. Nihil? HEC. Nihil.</p>
    <p>MO. Quo fretus auxilio? HEC. Fide. MO. Hei! FI. Sed gaudeo</p>
    <p>Nunc emori. HEC. Sed gaudeo nunc emori. FI. Et</p>
    <p>Cum Christo in aevum vivere. MO. Hem, tabesco iam. HEC. Et</p>
    <p>(1845) Cum Christo in aevum vivere. MO. Haud consto
    mihi.</p>
    <p>FI. Corpus meum licet modo imputrescat in</p>
    <p>Sterquilinio. HEC. Corpus meum licet modo</p>
    <p>Putrescat in sterquilinio. FI. Fido die</p>
    <p>Novissimo resuscitandum ad gloriam. HEC. Euge,</p>
    <p>(1850) Ad gloriam. FI. Quapropter in manus tuas,</p>
    <p>Domine Deus, commendo spiritum meum.</p>
    <p>HEC. Quapropter in manus tuas, domine Deus,</p>
    <p>Commendo spiritum meum. FI. Grassare nunc,</p>
    <p>Cruenta Mors, pallescat os, genae cadant,</p>
    <p>(1855) Oculi haereant cutisque lurida squaleat,</p>
    <p>Singultiat flatus in anhelo pectore,</p>
    <p>Animamque promptam ardente tandem spiculo,</p>
    <p>Quo ictu vales, vitae perenni separa!</p>
    <p>De te, velis nolis, triumphat spiritus.</p>
    <p>(1860) MO. Morere, caro! FI. Euge, quietum ad Abrahae
    sinum</p>
    <p>Ab angelis deducta mens nobis quoque</p>
    <p>Comitantibus sursum evolat. MO. Fides, Fides</p>
    <p>Malefida, quam mihi et Satanae incommodas!</p>
    <p>Confusa sum. SA. Victi sumus; fugiamus hinc.</p>
  </div>
  <div type="level2" xml:id="actus-v.-scaena-xi.">
    <head>ACTUS V. SCAENA XI.</head>
    <p>Trimetri.</p>
    <p>PHILOPONUS, COGNATI, AMICI, EPICURIA uxor cum FAMILIA.</p>
    <p>(1865) Heu, heu tribules, flete Hecastum mortuum!</p>
    <p>CO. Quid ais? Hecastus mortuus? AM. Quid clamitas?</p>
    <p>PHI. Hecastus est mortuus et huic saligno mox</p>
    <p>Loculo inferendus est. AM. Hecastus mortuus?</p>
    <p>Eheu, mi Hecaste, doleo quod te amisimus,</p>
    <p>(1870) Virum integrum et in omnibus amicum strenuum.</p>
    <p>CO. Quis contineat a lacrimis tanto viro,</p>
    <p>Tam nobili, tam divite et iuventa florido</p>
    <p>Suis adempto! AM. Et morte tam subitanea.</p>
    <p>Ubi uxor est? Ubi liberi? PHI. Maeroribus</p>
    <p>(1875) Se macerant in aedibus miserrime.</p>
    <p>Eccos: simul familia tota proruit</p>
    <p>Suffusa lacrimis. Valete! CO. Pro dolor.</p>
    <p>Tibi dent Dii, cognata nostra Epicuria, et</p>
    <p>Gnatis tuis in his dolendis casibus</p>
    <p>(1880) Laetam vicissitudinem. EPI. Heu viduata sum</p>
    <p>Viro optimo infelix mulier. Heu me, viro</p>
    <p>Meo optimo viduata sum. AM. Nos quoque viro</p>
    <p>Fidissimo. Iam quique pullis vestibus</p>
    <p>Studebimus operirier, quo post die ab-</p>
    <p>(1885) Hinc tertio digne exsequamur funera.</p>
    <p>CO. Dignissime exsequias viro apparabimus,</p>
    <p>Non aureo parcemus uni aut alteri.</p>
    <p>Atque utinam eum queamus huc reducere</p>
    <p>Mille aureis et has redimere lacrimas!</p>
    <p>(1890) PHIC. Dulcis mihi affectus patris lacrimas ciet.</p>
    <p>PHIM. Quidni excitet? Totus quidem videor mihi</p>
    <p>In lacrimas resolvier. EPI. Pro, pro dolor,</p>
    <p>Quis det meis oculis perennes lacrimas</p>
    <p>Aut sempiterna flumina, ut cordis mei</p>
    <p>(1895) Ter maximos queam dolores prodere! AN.1 Heu,</p>
    <p>Te ploro, Hecaste, mortuum. AN.2 Heu, quis non fleat</p>
    <p>Te, amice Hecaste, mortuum? Quis non fleat?</p>
    <p>EPI. O amica lumina, labra blanda, amabiles</p>
    <p>Genae, ut modo tenebricosa, pallida, squalida!</p>
    <p>(1900) Ut cuncta membra corporis flaccentia! Heu</p>
    <p>Dolor, dolor, quin’ ipsa pro te mortua?</p>
    <p>Sic separas carissimos, amara Mors!</p>
  </div>
  <div type="level2" xml:id="actus-v.-scaena-xii-interiectitia.">
    <head>ACTUS V. SCAENA XII, INTERIECTITIA.</head>
    <p>Trimetri.</p>
    <p>ANCILLAE duae, FAMULI duo, EPICURIA.</p>
    <p>Era, ingredere, defectio ne spiratus</p>
    <p>Te turbet et turbetur omnis familia,</p>
    <p>(1905) Neu cum marito et te fleamus mortuam. EPI. Heu.</p>
    <p>AN.1 Heus famuli, eram reducite a cadavere,</p>
    <p>Dolore ne deficiat aut lapsam solo</p>
    <p>Contingat ocius emori et fiat dolor</p>
    <p>Posterior hic nobis priore dirior.</p>
    <p>(1910) Sustollite. FA. Hem. AN.2 Nos lugeamus mortuum.</p>
    <p>Heus socia, Hecastum lugeamus. AN.1 Sic decet;</p>
    <p>Plangamus atque maesta palmis pectora,</p>
    <p>Quod era labescat et languore concidat;</p>
    <p>Et amabat hic dum viveret nos plurimum.</p>
    <p>(1915) Quid, Hecaste mi, mi Hecaste, quid?</p>
    <p>Heu heu dolor! AN.2 Proh proh dolor!</p>
    <p>AN.1 Quid est, amice, quod relictis omnibus</p>
    <p>Caris tibi toto iaces sic corpore</p>
    <p>Prostratus? An futurus esca vermibus?</p>
    <p>(1920) Egone queam inducier ut istuc creduam?</p>
    <p>Qui creduam? Tute hoc sinas? Num tu sines</p>
    <p>Hoc delicatum, amabile et pulcherrimum</p>
    <p>Corpus tuum corrumpier, putrescere</p>
    <p>Terebrarierque vermibus? Sed proh dolor,</p>
    <p>(1925) Dum a capite ad imas usque plantas lumina</p>
    <p>Mea flecto, nil prae se ferunt membra omnia</p>
    <p>Nisi Mortis horrendae abominandam imaginem.</p>
    <p>Heu dulciculi oculi, rosea labra, rubentes genae,</p>
    <p>Ut subito in horrorem nigrum transistis et mutamini.</p>
    <p>(1930) Heu pectus ante eburneum, nunc luridum;</p>
    <p>Heu venter ante turgidus, nunc flaccidus;</p>
    <p>Heu tibiae ante candidae, nunc lividae;</p>
    <p>Heu cuncta quondam vegeta, nunc prae se ferunt</p>
    <p>Mortis pavendae imaginem. Heu dum intus nihil</p>
    <p>(1935) Animi viget, proh stupida sunt haec artua</p>
    <p>Putrique tabo proxima. Heu dolor dolor,</p>
    <p>Heus socia, Hecastum lugeamus mortuum et</p>
    <p>Plangamus ultra maesta palmis pectora!</p>
    <p>AN.2 Decet, heu dolor. AN.1 Proh proh dolor.</p>
    <p>(1940) AN.2 Proh proh dolor. AN.1 Proh proh dolor.</p>
    <p>AN.2 Proh proh dolor. AN.1 Quid, Hecaste, te</p>
    <p>Quaeso impulit mortem aggredi subitaneam?</p>
    <p>Annon adhuc tibi flos iuventae blandus et</p>
    <p>Vernans erat roborque corporis integrum?</p>
    <p>(1945) Non pulchra coniunx? Non suaves liberi?</p>
    <p>Non fidi amici proximique sanguine?</p>
    <p>Annon abundant tibi cuncta affatim</p>
    <p>Opes, voluptas atque mundi gloria?</p>
    <p>Quid ergo in has te mortis aerumnas graveis,</p>
    <p>(1950) Hecaste, praecipitasti, in aevum neutiquam</p>
    <p>Rediturum, ad haec cibum futurum vermibus?</p>
    <p>Respirat uxor seque cruciat denuo;</p>
    <p>Cum familiaque flent amici et proximi;</p>
    <p>Solus sacerdos absque fletu tetricus.</p>
    <p>(1955) Heus socia, Hecastum lugeamus mortuum.</p>
  </div>
  <div type="level2" xml:id="actus-v.-scaena-xiii.">
    <head>ACTUS V. SCAENA XIII.</head>
    <p>Trimetri.</p>
    <p>HIERONYMUS, GREX.</p>
    <p>Quis planctus iste inordinatus, mulier, est?</p>
    <p>Quis, liberi et reliqui viri, quis planctus hic?</p>
    <p>Id scire vos de dormientibus volo,</p>
    <p>Vos (inquio) quos Christiana roboret</p>
    <p>(1960) Merito fides, ut non perinde ac ceteri,</p>
    <p>Vitae quibus spes nulla, contristemini.</p>
    <p>A mortuis si credimus quod filius</p>
    <p>Dei excitatus est, per illum nos quoque</p>
    <p>Praemortui de pulvere excitabimur,</p>
    <p>(1965) Quandoquidem dominus Iesus in die</p>
    <p>Novissimo descendet in tuba Dei e</p>
    <p>Caelestibus, dein resurgent mortui.</p>
    <p>Nam tuba canet caelestis et qui dormiunt,</p>
    <p>Corpore resurgent integro. Nihil igitur</p>
    <p>(1970) Tristemini vestro de Hecasto sub fide</p>
    <p>Hac Christiana mortuo, sed hoc magis</p>
    <p>Laetamini, quod absolutus corporis</p>
    <p>Molestiis in pace Christi dormiat,</p>
    <p>In regeneratione reddendus quidem ad</p>
    <p>(1975) Vitam omnibus Christi in fide morientibus!</p>
    <p>EPI. Ergone vita residua est morientibus?</p>
    <p>HIE. Residua, non iustis modo, sed et omnibus</p>
    <p>Qui post peracta scelera redeunt ad Deum</p>
    <p>Per paenitentiam. LIBERI. Ergo post furta et stupra</p>
    <p>(1980) Sperabimus vitam beatam cum Diis?</p>
    <p>HIE. Sperabitis fide atque paenitentia.</p>
    <p>CO. Sperabimusne et nos? HIE. Item sperabitis.</p>
    <p>AM. Nos itidem? HIE. Identidem. Neque est acceptio</p>
    <p>Personae apud Deum, sed omni in gente: qui</p>
    <p>(1985) Timet Deum et operatur ea quae iusta sunt,</p>
    <p>Acceptus est ei. Hinc simul resipiscite</p>
    <p>Et corrigite quod in Deum peccastis, ut,</p>
    <p>Cum venerit iudex die novissimo,</p>
    <p>Non ad necem, sed ad perennis gloriae</p>
    <p>(1990) Vitam resuscitarier mereamini.</p>
    <p>Ad quod nihil lacrimae hae valent nec luctus hic</p>
    <p>Nec pulla vestis nec cucullus prominens,</p>
    <p>Sed lacrimae, confessio, ieiunia</p>
    <p>Et vitae honestae melior institutio.</p>
    <p>(1995) PHIM. Recte mones, vir omnium piissime.</p>
    <p>Linquamus omnem hunc apparatum splendidum,</p>
    <p>Linquamus cuncta in usum pauperum,</p>
    <p>Linquamus omnem luctum inanem et lacrimas</p>
    <p>Moresque nostros corrigamus pristinos.</p>
    <p>(2000) Si multo amoeniora vitae munia</p>
    <p>Post hanc calamitatem morantur in fide,</p>
    <p>Spe et caritate mortuos, quid residuum est</p>
    <p>Nisi ut hunc diem cum patre agamus mortuo</p>
    <p>Laetissimum? Non in cibis et poculis</p>
    <p>(2005) Gravioribus natura quam poposcerit,</p>
    <p>Nec tympanis et organis, sed maximas</p>
    <p>Deo exhibendo gratias. Viro pio</p>
    <p>Congaudeamus intimis affectibus</p>
    <p>Et absque pompa inutili exsequias pias</p>
    <p>(2010) Patri paremus mortuo. GREX. Optime mones.</p>
    <p>Congratulemur mortuo et domino Deo</p>
    <p>Dignas agamus gratias. HIE. Sic expedit.</p>
    <p>PHIC. Assentior. Procede, Daetre, ex aedibus</p>
    <p>Tantisper huc, dum quod volo, ex te scisciter.</p>
    <p>(2015) Procedat atque Oeconomus huc. OEC. Oeconomus hic.</p>
    <p>DAET. Et Daetrus hic. Iam sciscitare quod velis,</p>
    <p>Breviter, quod haud abesse licet opsoniis.</p>
    <p>PHIC. Quid? Adhucne plene cocta sunt opsonia?</p>
    <p>DAET. Iam cocta sunt, verubusque detrahenda sunt.</p>
    <p>(2020) Iube ingredi cito quos velis accumbere.</p>
    <p>PHIC. Iubebo. Abi, fac singula expedita sint.</p>
    <p>DAET. Curabitur. PHIC. Tu, Oeconome, paululum foris</p>
    <p>Morabere, ut dicas vale spectantibus.</p>
    <p>OEC. Curabitur. PHIC. Cognati et alii amiculi,</p>
    <p>(2025) Quos mane pater ad vesperum convivium</p>
    <p>Vocaverat, nobiscum ad ipsum ingredimini,</p>
    <p>Ut, quod gulae paratum erat, sumamus hoc</p>
    <p>Frugaliter non absque honesto gaudio.</p>
    <p>GREX. Sequimur; praei. OEC. Vos, qui advolastis impigri ad</p>
    <p>(2030) Nostra haec theatra, tum viri tum feminae,</p>
    <p>Adite nunc vestras domos sine remora.</p>
    <p>Nam Hecastus hic quem morte caesum exhibuimus,</p>
    <p>Non ante tertium diem tumulandus est.</p>
    <p>Valete cuncti et, si placuimus, plaudite!</p>
  </div>
</div>
<div type="level1" xml:id="back">
  <head>Back</head>
  <p>FINIS.</p>
  <p>Harmannus Borculous excudebat anno 52.</p>
  <p>Cum gratia et privilegio ad quadrennium,</p>
  <p>ut liquet in litteris eidem a Caesarea Maiestate concessis.</p>
  <p>Datum Bruxellae.</p>
  <p>Anno Domini 1552. Die octava Aprilis.</p>
  <p>De la Torre.</p>
</div>
        
    </body>
</text>
</TEI>
