<?xml version="1.0" encoding="utf-8"?>
<?xml-model
    href="https://xmlschema.huygens.knaw.nl/translatin.rng"
    type="application/xml"
    schematypens="http://relaxng.org/ns/structure/1.0"
?>
<TEI xmlns="http://www.tei-c.org/ns/1.0" xml:id="translatin0035" xml:lang="lat">
<teiHeader>
<fileDesc>
    <titleStmt>
        <title type="main">Nabal</title>
        <title type="sub">NABAL. RODOLPHI GUALTHERI TIGURINI COMOEDIA sacra, quae inscribitur Nabal, desumpta ex I. Samuelis XXV. cap. nunc primum conscripta et edita</title>
        <author>Gwalther, Rudolph</author>
        <editor>Jan Bloemendal</editor>
        <respStmt>
            <resp>transcription</resp>
            <name>Jan Bloemendal et al.</name>
        </respStmt>
    </titleStmt>
    <publicationStmt>
        <publisher>Christof. Froschover</publisher>
        <pubPlace>Zurich</pubPlace>
        <date>1540?</date>
    </publicationStmt>
    <sourceDesc>
        <bibl>
            Identifier: <name>Gwalther-Nabal</name><lb/>
            Short title: <title>Nabal</title><lb/>
            Year of first edition: <date>0001</date><lb/>
            Author information:<lb/>
            Alias: Gualtherus, Rudolphus<lb/>
            Birth: 1519, Zurich<lb/>
            Death: 1586, Zurich<lb/>
            Floruit: None, Zurich<lb/>
            <ref target="https://de.wikipedia.org/wiki/Rudolf_Gwalther">Link</ref><lb/>
            <emph>Camena Universität Mannheim</emph><lb/>
            <ref target="https://mateo.uni-mannheim.de/camena/gwalt2/gualtherusnabal-toc.html">Source link</ref>
        </bibl>
    </sourceDesc>
</fileDesc>
<profileDesc>
    <textClass>
        <keywords>
            <term type="diction">verse</term>
            <term type="genre">comedy</term>
            <term type="acts">5</term>
            <term type="chorus">None</term>
            <term type="medium">printed</term>
        </keywords>
    </textClass>
</profileDesc>
</teiHeader>
<text>
    <body>
        <div type="level1" xml:id="front">
  <head>Front</head>
  <p>/</p>
  <p>NABAL. RODOLPHI GUALTHERI TIGURINI COMOEDIA sacra, quae inscribitur
  Nabal, desumpta ex I. Samuelis XXV. cap. nunc primum conscripta et
  edita.</p>
  <p>[Gap desc: illustration]</p>
  <p>IESUS.</p>
  <p>Ecce agnus ille Dei, qui tollit peccatum mundi.</p>
  <p>Ioan. 1.</p>
  <p>VERE GENEROSO ET ILLUSTRI VIRO, D. FLOriano Susliga Rolicz a
  Warshavia C. V. Polono, ROD. GUALTHERUS Tigurinus S. P. D.</p>
  <p>&gt;</p>
  <p>NON defuturos puto, Floriane ampliss. quî hunc meum laborem
  iniquius et maligne nimis interpretentur: cum ho nostro plus satis
  exulcerato saeculo vix aliud et facilius et fecundius, quam calumniae
  monstrum proveniat. Quicumque enim privatis de causis nostrae
  ecclesiae iniquiores sunt, et proinde omnia nostra Theonino dente
  arrodere consuevere, mox vociferabuntur, immane et nulla dignum venia
  facinus a me comissum esse, qui hoc tam afflicto communis ecclesiae
  statu in Comoediis scribendis occuper, quasi quod agam non sit aliud.
  Sed nae illi sub plausibili pietatis praetextu satis aperte suam
  produnt malignitatem, dum nullo habito personarum discrimine quidvis a
  quovis exigunt. Sunt enim, fateor, quae hodie maiori cum fructu, et
  necessario quidem, tractari possunt et debent, infinita alia. Sunt
  autem vicissim multi ubique gentium, qui ut eruditione et rerum longo
  usu me multis parasangis superant, sie ea tracta re possunt me multo
  felicius Illis ego, si sponte in iis quae magis ardua sunt et maiores
  vires exigunt, loco cedam, ac ipse circa leviora occuper, quae meis
  humeris magis convenire arbitror, non me tam immaniter peccare
  existimo Ut tamen haec sinam: nec a mea professione, nec a nostri
  saeculi statu quid quam alieni me fecisse puto, qui aliquantum
  temporis poeseos studio consecrarim. Nam si ex afflictionibus,</p>
  <p>tam privatis quam publicis, evadendi via commodior et compendiosa
  magis non est, quam ut paenitentia scelerum moti singuli suis, ut
  decet, fungantur officiis: cumprimis etiam in hoc incumbendum esse
  puto omnibus ecclesiarum et Christi ministris, ut singulorum hominum,
  cuiuscumque loci et ordinis, officia privatim et publice pro virili
  informent. Nec sufficere puto, ut in loco religioni et divinis
  cultibus sacro illud fiat, nisi eadem doctrina et foro, et cuiae; et
  compitis, et theatris etiam inferatur: ut ibi quoque vel inviti sapere
  discant homines, unde peccatorum et scelerum occasiones desumi
  consueverunt. Et quia inter summam novissimi huius saeculi
  corruptelam, multorum ea est improbitas, ut ver bi Dei doctrinam, cum
  nuda simplexque proponitur, audire prorsus dedignentur, necessarium
  puto, ut fideles medicos imitemur, qui pharmaca acerbiora melle
  condire, vel labra summa pyxidum eodem inungere solent, ut aegrotos,
  qui morosi nimium amara et acerba fastidiunt, hoc pio et salubri dolo
  fallant. Nec id primi nos facimus, cum multorum exempla exstent, inter
  veteres quoque, qui res sacras carminum lepore et venustate
  splendidius exornatas delicatulis illis auribus proposuerunt: Quorum
  tanta est auctoritas, ut hac sola fretus, cum Poeta dicere possem:</p>
  <p>Rumores rabularum et invidorum</p>
  <p>Omnes, unius aestimemus asis.</p>
  <p>UT tamen de nostro hoc labore dicam aliquid apud te Floriane, cui
  si quando opus foret, ob singularem eruditionem summae humanitati
  coniunctam, studiorum meorum omnium rationem reddere nequaquam
  vererer: vix aliud argumentum nostro saeculo commodius mihi visum est,
  quam quod hic tractandum sumpsi: cuius non indiligens contemplatio,
  hisce tam calamitosis temporibus omnes fere omnium</p>
  <p>ordinum homines instituere possit. Habemus enim in hoc Davidem, qui
  cum Iesu Christi, Regis et salvatoris nostri typus sit, non immerito
  omnium quoque Christi membrorum typus et exemplar censeri potest.
  Proponitur is nobis exsul et extorris, diraque Saulis tyrannide non
  aliam ob causam premitur, quam quod regnum ipsi promisit Dominus.
  Exulant cum eodem et omne genus laborum sustinent, quotquot regis
  divinitus constituti partes potius sequi, quam immanem Saulis
  tyrannidem in dies experiri malunt. At quantum hodie, proh dolor
  illorum numerum videmus, qui non aliam ob causam bonis et fortunis
  omnibus exuuntur, patriis pelluntur sedibus, a coniugum et liberorum
  complexu avulsi, incerti hinc inde vagantur, omnium expositi
  ludibriis. quam quod Christo, Regi regum et domino dominantium, quem
  caelestis pater unxit, et salvatorem doctoremque catholicum
  constituit, nomen dederunt, et huic potius quam impuro Facierum regi
  (qui in templo Dei sedens adversus Deum et unctum ipsius effertur)
  adhaerendum esse existimant. Docet hos Davidis exemplum, quales sese
  gerant tot undique septi hostibus. Consolatur eosdem divinitus sumpta
  de Nabale poena, cuius insolentiam tam subito Deus coercuit, qui cum
  fidelis sit, suos ultra quam ferre possint, tentari non patitur.
  Terret quoque tyrannos omnes et fidelium Christi membrorum
  oppressores, horrendus ille et insperatus Nabalis exitus: quem
  scripturae omnes uno ore iis minitantur, qui Creatoris et salvatoris
  sui immemores, terrorem suum ut prophetae verbis utar) dederunt in
  terra viventium Davidi indivulsus comes et ceu fidus aliquis Achates
  inducitur sacerdos Abiathar, divinis ipsum consolans promissionibus.
  Hunc imitari discent ecclesiarum ministri, ut undique licet
  ferventibus persecutionum procellis, nec a Christo (qui verus ille</p>
  <p>David est) sese avelli patiantur, nec suae fidei creditas ecclesias
  verbi Dei consolatione, quantum in ipsis est, destituant. Ut interim
  de privatis hominibus omittam dicere, qui singuli quod hinc documenti
  hauriant, habere possunt. Discent enim Nabalis exemplo patresfamiliâs,
  quam parum tam propiae ipsorum quam familiae totius incolumitati
  conferant opum congesti acerui, nisi his rerum administrandarum
  peritiam, animumque religionis studio et humanitatis aliarumque
  virtutum officiis instructum coniunxerint. Discent singuli, quae et
  quanta sint ebrietatis et crapulae incommoda, eoque aequioribus animis
  temperantiae legibus sese gubernari patientur. Atqui quam haec
  doctrina nostro saeculo necessaria sit, vel sola Christi admonitio
  testari potest, qui novissimorum temporum hominibus gravissimum ex
  crapulae et gulae studio periculum minitatur. Discent per Abigaelem
  admonitae matronae, quibus rationibus maritos suos, iniquos etiam et
  plane incommodos, tractare debeant, ut commodioribus uti possint.
  Habebunt denique (absit verbo invidia) quod ad sui institutionem
  transferant, servuli, rustici, milites, convivae, cives, peregrini,
  senes, iuvenes, omne de nique, cuiuscumque sint loci, aetatis, sexus
  aut ordinis. Num ergo praeter officium videri possum fecisse, quod
  ista hoc tempore tractanda sumpserim? quando omnes pene hominum
  ordines docendo in viam redigi, et in officio retineri maxime
  necessarium est: qua in re quantum Comicarum actionum aculei valeant,
  nemo vere sapientum ignorare potest. Quare causam hanc meam coram
  cordato et aequo iudice facillime me obtinere posse spero, nec operae
  pretium me facturum existimo, si pluribus hac de re disseram.</p>
  <p>Quod vero hosce meos labores tuo potissimum nomini nuncupandos esse
  arbitratus sum, Floriane amplissime idemque colendissime in Christo
  frater, multae rationes effecerunt,</p>
  <p>quas omnes hoc loco commemorare supervacaneum esse duco, ut qui
  animum meum satis, ut spero, perspectum habeas. Certe, ut huic meo
  labori rudi, et nimium praecoci fortasse, patrono opus esse duxi, quem
  te et fidum et strenuum fore confido: Ita meus in te amor tuique
  nominis auctoritas moverunt, ut neminem alium huic negotio et idoneum
  et dignum magis esse putarem. Nam si ea est amicitiae Lex, ut minime
  latere possit, sed omnibus innotescere cupiat, nequaquam (meo quidem
  iudicio) admittendum fuit, ut nostrorum animorum consensio, quae
  multis nominibus arctissima esse debet, ignota esset: quin aliquod
  eius apud posteros quoque argumentum, meique apud te animi non ingrati
  testimonium extare cupiebam. Nec id tibi ingratum fore spero, cum eum
  te agnoverim hactenus, qui minima quoque amici sinceri officia candide
  interpretari et aequi bonique consulere soleas. Accipies ergo benignus
  hunc meae Musae fetum, qui si minus comptus videbitur, eum et in
  Helvetiis natum et ex temporum iniquitate aliquid asperitatis
  contraxisse putabis. Vale feliciter in domino. Tiguri Calend.
  Octobris. Anno a Christo salvatore nato 1549. Quando ante annos 2647.
  David, vir iuxta cor Dei, impio Saule sublato, primum regnare coepit.
  Faxit Deus caelestis pater, ut sicut olim David a stolidi Nabalis
  intemperie et insolenti Saulis tyrannide liberatus, regnum sibi
  promissum adeptus est: Ita nos quoque Iesum Christum, dilectum Dei
  filium, in quo patri complacuit, cui debentur termini orbis terrarum,
  devictis et sublatis omnibus ecclesiae hostibus, suo spiritu et verbo
  libere tutoque in suorum mentibus regnare videamus. Idem te suae
  ecclesiae, tuaeque imprimis Poloniae diu servet incolumem. Amen.</p>
</div>
<div type="level1" xml:id="main">
  <head>Main</head>
  <div type="level2" xml:id="dramatis-personae.">
    <head>1. DRAMATIS PERSONAE.</head>
    <p>NABAL paterfamiliâs dives, sed stolidus.</p>
    <p>GLYCYLOGUS parasitus.</p>
    <p>PYROPTES coquus.</p>
    <p>PHILOENUS OPSOCLEPTES servi domestici.</p>
    <p>GEORGUS PHILOPONUS servi rustici.</p>
    <p>SPUDAEUS Oeconomus.</p>
    <p>ABIGAEL uxor Nabalis.</p>
    <p>PORNION ancillae.</p>
    <p>EULALIA ancillae.</p>
    <p>PHILOPOSIUS GASTRODES EUBULUS DYSIGAMUS Nabalis convivae.</p>
    <p>DAVID.</p>
    <p>ABIATHAR Sacerdos.</p>
    <p>IOAB dux militum.</p>
    <p>ABISAUS Tribunus militum.</p>
    <p>SPHENDONITES OCYMACHUS duces funditorum.</p>
  </div>
  <div type="level2" xml:id="prologus">
    <head>2. Prologus</head>
    <p>NE sit cui vestrum novum, quod primus in</p>
    <p>Scenam senex huc prodeo,</p>
    <p>Sacro magis quam scenico tectus habitu.</p>
    <p>Cum causa mihi sit maxima.</p>
    <p>Nam quos frequenti in hac corona cernitis,</p>
    <p>Rem proferent gravissimam.</p>
    <p>Quam nos piam sanctamque dicere non pudet.</p>
    <p>Huius volunt interpretem</p>
    <p>Habere me: quare viri clarissimi,</p>
    <p>Si multa saepe ludicra</p>
    <p>Spectare dignati estis, hanc e fontibus</p>
    <p>Ductam sacris Comoediam,</p>
    <p>Aequis animis spectare etiam dignemini,</p>
    <p>Quae nil, quod obsit, continet.</p>
    <p>Non heic erit pernicies adolescentium,</p>
    <p>Leno rapax et improbus.</p>
    <p>Non scorti avari et impudentis audiet</p>
    <p>Quisquam improba lenocinia.</p>
    <p>Non discet heic imponere patri filius,</p>
    <p>Virum nec uxor fallere.</p>
    <p>Nec quisquam erit, cuius queat protervitas</p>
    <p>Mores bonos offendere.</p>
    <p>Quin si quis hic minus bonus producitur,</p>
    <p>Docebit alios rectius</p>
    <p>Vivere, suis dum digna sentit moribus</p>
    <p>Sibi obvenire praemia.</p>
    <p>Sic Nabal hic dives potensque plurimum,</p>
    <p>Docebit omnes divites,</p>
    <p>Quam vana sit possessio pecuniae,</p>
    <p>Prudentiam ni adiunxeris.</p>
    <p>Idem ebrietatis quae sient incommoda.</p>
    <p>Suo probabit exitu.</p>
    <p>Illius at coniux Abigael feminas</p>
    <p>Omnes suo exemplo instruit,</p>
    <p>Docetque sedulo (dociles licet hactenus</p>
    <p>Invenerit paucissimas.)</p>
    <p>At qui sua res administrant publicas</p>
    <p>Cura, fide et prudentia,</p>
    <p>Hos David hic, Rex omnium piissimus,</p>
    <p>Docet quid agere debeant.</p>
    <p>Huic proximus qui stat, sacerdos Abiathar,</p>
    <p>Exemplar est antistitum:</p>
    <p>Quorum sacra est verbi docere oracula</p>
    <p>Multosque Christo adducere.</p>
    <p>Hic militaris rusticaeque cernitur</p>
    <p>Vitae typus clarissimus.</p>
    <p>Sed quid opus est, ut singula nunc recenseam,</p>
    <p>Quae post patebunt plenius?</p>
    <p>Addam tamen hoc, quod eloqui verissimo</p>
    <p>Possum, status mortalium</p>
    <p>Illi esse perspectos fere omnes, quisquis hanc</p>
    <p>Perspexit actiunculam.</p>
    <p>Hanc quia dabunt, huius qui alumni patriae</p>
    <p>Bonas coluere litteras,</p>
    <p>Spectare vos decet, favore ut exciti</p>
    <p>Vestro, magis se industrios</p>
    <p>In posterum gerant, simulque vos veline</p>
    <p>Congratulari patriae,</p>
    <p>Quae talibus sese beavit filiis,</p>
    <p>Totamque simul rem publicam.</p>
    <p>Sed desino, ne multa dicendo morer</p>
    <p>Vestros animos diutius.</p>
    <p>Tu primus huc prodito nunc pusillule,</p>
    <p>Sed maximae spei puer,</p>
    <p>Paucisque summam totius Comoediae,</p>
    <p>Ut doctus es, proponito.</p>
  </div>
  <div type="level2" xml:id="periocha">
    <head>3. PERIOCHA</head>
    <p>COnvivium Nabal parat tonsoribus,</p>
    <p>Ab hoc petit missis Davides nuntiis,</p>
    <p>Se commeatu ut adiuvet: sed reicit</p>
    <p>Hos Nabal et dira ingerit convitia.</p>
    <p>At hoc bibente cum suis, commotior</p>
    <p>Davides armatas omnem funditus</p>
    <p>Nabalis ut succindat [(transcriber); sic: succidat] omnem
    funditus</p>
    <p>Domum: huius at uxor ubi Davidis comperit</p>
    <p>Conatum, mox parat cibaria, ut obviam</p>
    <p>Procedat, et precibus furentem mitiget.</p>
    <p>Domum reversa viro recenset singula:</p>
    <p>Qui infelix diris sternitur terroribus,</p>
    <p>Paucisque diebus post vita defungitur.</p>
    <p>David relictam coniugem iungit sibi,</p>
    <p>Connubioque inito parantur nuptiae.</p>
  </div>
  <div type="level2" xml:id="actus-i.">
    <head>4. ACTUS I.</head>
    <p></p>
  </div>
  <div type="level2" xml:id="scena-i.">
    <head>5. SCENA I.</head>
    <p></p>
  </div>
  <div type="level2" xml:id="argumentum-scenae.">
    <head>6. ARGUMENTUM SCENAE.</head>
    <p>HAC scena totius Comoediae fundamenta iaciuntur. Nam et Nabalis
    per sona describitur, et de convivi) apparatu (unde omnis turba
    oborta est) consultatur.</p>
    <p>GLYCYLOGUS parasitus. NABAL.</p>
    <p>GLY. Verum esse nunc vulgi scio proverbium,</p>
    <p>NULLA evenire posse cuiquam incommoda,</p>
    <p>Quae non alicuius commodo subserviant.</p>
    <p>Idque adeo non inepte heri expertus loquor.</p>
    <p>Nam forte pauper, inops, hinc inde obambulans</p>
    <p>Quaerensque cui fraude et dolis imponerem,</p>
    <p>Sumptu suo qui me otiosum pasceret:</p>
    <p>Nabalem inveni, in hac qui habitat vicinia,</p>
    <p>Hominem, quo, dispeream, magis si plumbeum</p>
    <p>Magisque effrontem totus orbis sustinet.</p>
    <p>Hic opibus et fortunae donis ebrius,</p>
    <p>Extolli mire gaudet et laudarier.</p>
    <p>(Opus qui nullum laude dignum fecerit</p>
    <p>Unquam) viri sed mox notavi amentiam.</p>
    <p>Adeo, salutoque; nimis illum humaniter,</p>
    <p>Narro quae fama nuntia cognoverim,</p>
    <p>Eius quae virtutes ubique praedicet.</p>
    <p>Affingo multa, ipsum ut probe cognoscerem.</p>
    <p>Cognovi, vah betaceum, ficulneum,</p>
    <p>Vinosum, imprudentem rei domesticae</p>
    <p>Concoctorem: lucrum sed hinc uberrimum</p>
    <p>Mihi est obortum. Nam vocat me mox domum:</p>
    <p>Monstrat quae possideret, atque ut singula</p>
    <p>Placeant, rogat. dico placere plurimum,</p>
    <p>Felicem, divitem, beatum praedico.</p>
    <p>Festinus ille mox parat convitium.</p>
    <p>Invitat ut bibam, bibo, sed nil nimis,</p>
    <p>Possem ut meam melius peragere fabulam.</p>
    <p>Nunc vina laudo, laudo nunc et fercula.</p>
    <p>Denique, probo quaecumque, probabat omnia.</p>
    <p>His captus est, mox ut me amicum diceret</p>
    <p>Summum, conviva et ut rogaret hodie</p>
    <p>Redirem. redeo, nec invitus: sententia</p>
    <p>Siquidem tat, illius colere amicitiam</p>
    <p>Adulando, fructus sed ut inde maximus</p>
    <p>Ad me redeat semper. Sed heic quis exiit?</p>
    <p>Certe ipsus est: hinc conferam me ad dexteram,</p>
    <p>Forsne quid horum me dixisse audiverit.</p>
    <p>Opes suas (sat scio) iactabit insolens.</p>
    <p>NA. Quis non felicem me et beatum dixerit?</p>
    <p>Cui tot est argenti et auri conditum,</p>
    <p>Et cui ridens fortuna amicos plurimos</p>
    <p>Peperit: sed unum quod molestat maxume</p>
    <p>Est uxor, hisce non respondens moribus.</p>
    <p>Nam dum rem curat haec nimis domesticam,</p>
    <p>Et ceteris mulieribus versutior,</p>
    <p>Me moribus suis similem vult reddere,</p>
    <p>Multa interturbat usque nobis gaudia.</p>
    <p>Sinam tamen ut sapiat, modo ut die hoc sinat</p>
    <p>Meo me more inter sodales vivere.</p>
    <p>Sed estne Glycylogus, quem stare conspicor</p>
    <p>Illic? Glycyloge, quid moraris haesitans?</p>
    <p>Adesto. GL. Quis me? Hem, salutem plurimam</p>
    <p>Suo fautorique et patrono maximo</p>
    <p>Glycylogus optat. NA. Bene facis qui veneris</p>
    <p>In tempore. quid? hesternane compotatio</p>
    <p>Arrisit, et quaecumque vidisti domi</p>
    <p>Nostrae, tibi quae tum lubens monstraveram?</p>
    <p>GL. Imo recedens dum recordor singula,</p>
    <p>Sic menti insedit ista contemplatio,</p>
    <p>Ut dormienti saepius recurrerit.</p>
    <p>NA. Sed dic: vidisti unquam, quod istis conferas?</p>
    <p>GL. Non ita me Deus amet, nec me facile puto</p>
    <p>Videre posse, sic soris palatium</p>
    <p>Quadrato structum marmore et duro nitet,</p>
    <p>At intus auro cuncta late fulgurant.</p>
    <p>Virum haec sollertis praedicant industriae,</p>
    <p>Qui tanta prudenti paraveris bona</p>
    <p>Studio. NA. Paravi multa certe gnaviter.</p>
    <p>Lusum iocumque sed haec dies, si videris</p>
    <p>Feracis agri multa latifundia,</p>
    <p>Vineta, prata, piscinas et pascua,</p>
    <p>Montesque silvasque, et pecoris laeti greges.</p>
    <p>Quos inter ovium pascuntur tria milia,</p>
    <p>Et mille totis errant caprae montibus.</p>
    <p>Accedit his vernarum maxumus chorus,</p>
    <p>Queis fretus, et si quando sic necessitas</p>
    <p>Ferat, vel hostium manus repellere</p>
    <p>Possim, veluti fecisse legitur Abraham.</p>
    <p>GL. Ut his queas praeesse, miror plurimum,</p>
    <p>Et tanta solus sustinere pondera.</p>
    <p>NA. Datum est mihi prae ceteris mortalibus</p>
    <p>Illud, cedant ut cuncta felicissime:</p>
    <p>Ad haec etiam, grata ut sint quae facio omnia.</p>
    <p>Quare licet nil ipse mandem servulis,</p>
    <p>Et rem domus considerem parcissime,</p>
    <p>Sponte tamen omnes exsequuntur numera</p>
    <p>Sua studiose, ne meam iram provocent.</p>
    <p>GL. Nec immerito certe. NA. Sed et rex saepius,</p>
    <p>(Si forte vult tractare magna negotia)</p>
    <p>In aulam, ut adsim consulentibus, vocat.</p>
    <p>GL. Nimirum ut illis morionem praebeas.</p>
    <p>NA. Nam libere quia facio et dico omnia,</p>
    <p>Hac regem libertate demercor mihi.</p>
    <p>GL. Quid mirum igitur, si cuncta cedant optime,</p>
    <p>Cum tales regni rebus adsint proceres?</p>
    <p>NA. Sed audias precor, quid nuper egerim,</p>
    <p>Ex uno ut omnia mea consilia aestimes.</p>
    <p>Nostine Davidem? GL. Quid? an Bethlehemidem</p>
    <p>Illum dicis, communis hostem patriae</p>
    <p>Et regis? NA. Illum ipsum: Cupiebat rex dari</p>
    <p>Consilium, ut hunc vi posset apprehendere.</p>
    <p>Mox singuli, cum se sapientes dicier</p>
    <p>Volunt, nescio quae proferunt insomnia.</p>
    <p>Hinc me, quid ipse sentiam, princeps rogat.</p>
    <p>Damnavi aliorum ego ilico sententias,</p>
    <p>Suasique ut rex quam primum omissis omnibus</p>
    <p>Suam, quam Davidi locasset, filiam</p>
    <p>Locaret alteri viro: nam sic fore,</p>
    <p>Ut David huius impatiens sponte veniat,</p>
    <p>Peccasse se dicens, rogans et supplicans</p>
    <p>Se suaque regis subiciens arbitrio</p>
    <p>Omnia, ne tali coniuge miser excidat.</p>
    <p>Sed ut placere coepit haec sententia</p>
    <p>Multis, mei mox consobrini filium</p>
    <p>Laudare coepi, divitem atque nobilem</p>
    <p>Dicens, aliosque simul rogavi clanculum,</p>
    <p>Suis ut illum principi suffragiis</p>
    <p>Commendent: nec dubito, quin illi filiam</p>
    <p>Sit rex daturus coniugem: tantum unicus</p>
    <p>Ne impediat hoc Phaltes metuo, quem rex amat.</p>
    <p>GL. Tuum ergo consilium est, ut hic intelligo,</p>
    <p>Suam quod amisit Davides coniugem?</p>
    <p>NA. Meum. GL. Deum immortalem, quid nunc audio?</p>
    <p>Admiror hoc quî in mentem venerit tibi.</p>
    <p>Istuc sapere est, rebus praeesse publicis</p>
    <p>Sic, ut tuum quoque; inde capias commodum.</p>
    <p>Et si sapit rex, te affinem non negliget.</p>
    <p>NA. Sed ut scias, cur hodie te vocaverim,</p>
    <p>Lanigerum tondent pastores pecus mihi.</p>
    <p>Convivium quare parari splendidum</p>
    <p>Amicis et toti volo viciniae.</p>
    <p>Id pro tuo ingenio velim probe instruas,</p>
    <p>Ut laeti laetum transigamus hunc diem.</p>
    <p>GL. Nihil equidem posset mihi suavius</p>
    <p>Contingere, quam sollertiam ut hic horis meam:</p>
    <p>Illius cum sim maxumus rei artifex.</p>
    <p>NA. Abi ergo, et ista servulis denuntia,</p>
    <p>Ut quae in regali cernier convivio</p>
    <p>Solent, cito et dicto celerius proferant.</p>
    <p>GL. Faxo meam ut possis probare industriam.</p>
    <p>O fors fortuna, quam meis nunc partibus</p>
    <p>Astas fidelis: precor ut haec serues bona.</p>
    <p>Nam digna me plane obtigit provincia.</p>
  </div>
  <div type="level2" xml:id="actus.-i.-scena-ii.">
    <head>7. ACTUS. I. SCENA II.</head>
    <p></p>
  </div>
  <div type="level2" xml:id="argumentum.">
    <head>8. ARGUMENTUM.</head>
    <p>Glycylogus servis, ut convivium parent, imperat. Incidunt
    servorum colloquia, quorum alii, ut hoc genus hominum fert, hero
    detrahunt. At Pyroptes, fidelis servus, eiusdem honori
    patrocinatur.</p>
    <p>PYROPTES Cocus. PHILOENUS et OPSOCLEPTES serui. GLYCYLOGUS.</p>
    <p>PYR. Novus Philoene quis hic ad nos hospes venit?</p>
    <p>Nescio meis si hunc oculis unquam viderim.</p>
    <p>Miror quid huc sic gestiens ferat gradum.</p>
    <p>PH. Nimirum herus noster novum aliquem repperit,</p>
    <p>Sui similem, mendaciis qui fascinet</p>
    <p>Stultum, et confictis ludat usque fabulis.</p>
    <p>OPS Lurconem ego hunc et helluonem existimo:</p>
    <p>SIC dignum habebit herus patellae operculum.</p>
    <p>PYR. Quin sinitis haec, ne quis alius forte audiat.</p>
    <p>Nam sim licet culpanda in hero quam plurima,</p>
    <p>Fidelis est servi tamen, non carpere</p>
    <p>Mordaciter, quoscumque sors dederit, heros.</p>
    <p>NAM quisque, quam commiserit, culpam luet.</p>
    <p>Faciat quodcumque volt herus: tum concoquat</p>
    <p>Pecunias, domum, greges, et praedia:</p>
    <p>Nostrum est ei servire quam fideliter,</p>
    <p>Famamque eius ne verbulo perstringere.</p>
    <p>GL. Salvete fratres, exoptata pectora,</p>
    <p>Quid fit? PYR. Statur. Sed tu quid huc fers insolens?</p>
    <p>GL. Summus meus patronus et amicus Nabal,</p>
    <p>Herusque vester, hoc mihi negotii</p>
    <p>Iniunxit, ut per vos parem convivium,</p>
    <p>Regale, sumptuosum, opiparum, splendidum.</p>
    <p>Ea in re quid possim vult experirier.</p>
    <p>Nam sunt vocati amici et haec vicinia</p>
    <p>Omnis: quare accelerare vos quam maxume</p>
    <p>Velim, parata ut sint decenter omnia.</p>
    <p>Mactentur et capi, et si qui sunt anseres,</p>
    <p>Parate turdos et lautas ficedulas,</p>
    <p>Et si quid e silvis potest adducier.</p>
    <p>Quin huc genus feratur omne piscium.</p>
    <p>Tum si quis e vestro grege nova possiet</p>
    <p>Et visa numquam antehac reperire fercula,</p>
    <p>Non parcat arti, non sumptui, aut laboribus.</p>
    <p>OPS. Papae, Iovis cur non cerebrum admiscerier</p>
    <p>Iubet? PYR. Nihil amplius te iussit dicere?</p>
    <p>GL. Hoc unum, ut omnia relinantur dolia,</p>
    <p>Vinumque depromatur antiquissimum,</p>
    <p>Quod inveniri in cella possit uspiam.</p>
    <p>PYR. Faciam, ut herus de me queri possit nihil.</p>
    <p>PH. Et ego, siquidem haec illius est sententia.</p>
    <p>GL. Abeo: satis sed dicta ut haec vobis sient.</p>
    <p>Cavete, ne quid horum fortasse excidat.</p>
    <p>OPS. An non quis esset hic qualisque dixeram?</p>
    <p>Mirum, si alio herus posset oblectarier.</p>
    <p>PEReat necesse est, qui suas res talibus</p>
    <p>Credit: tamen ut pereat, molestum hoc est mihi,</p>
    <p>Novos quod in dies dari experior heros,</p>
    <p>Quorum novis parere oportet legibus.</p>
    <p>PYR. Nescis tacere ganeo, donec caput</p>
    <p>Hoc improbum isthoc cochleari extersero.</p>
    <p>Quin nunc focus fac totus ut pelluceat.</p>
  </div>
  <div type="level2" xml:id="actus-i.-scena-iii.">
    <head>9. ACTUS I. SCENA III.</head>
    <p></p>
  </div>
  <div type="level2" xml:id="argumentum.-1">
    <head>10. ARGUMENTUM.</head>
    <p>David cum Abiathar de exilii aerumnis colloquitur: sie ut ille
    quidem boni principis, hic vero fidelis antistitis typum
    praeferat.</p>
    <p>DAVID. ABIATHAR sacerdos.</p>
    <p>DA. NULLA integra est mortalibus felicitas,</p>
    <p>Quin plura semper incidunt incommoda.</p>
    <p>Id vel meo (si nullum exstaret uspiam</p>
    <p>Aliud) probari exemplo poterat. En ego</p>
    <p>Assertor olim gentis Abrahamicae,</p>
    <p>Hominum favore, laude et gloria potens,</p>
    <p>Regis gener, quem tot greges sodalium</p>
    <p>Stipare solebant, se suasque credere</p>
    <p>Mihi fortunas, et meas partes sequi,</p>
    <p>Quantis miser nunc obruor infortuniis?</p>
    <p>Nam regis ut semel favor mutatus est,</p>
    <p>Mox omnium mutata vidi pectora:</p>
    <p>Ut e tot amicorum et sodalium choro,</p>
    <p>Meo favore quos beatos feceram,</p>
    <p>Vix unus aut alter mihi remanserint.</p>
    <p>Nunc quam bene dictum sit miser ego intelligo,</p>
    <p>ARUNDINI niti quassatae et fragili,</p>
    <p>Quicumque dubio hominum favore nititur.</p>
    <p>AB. Et hoc quidem te cogitare saepius</p>
    <p>David, velim, minus ut movere te queant</p>
    <p>Mortalium res instabiles et lubricae.</p>
    <p>Nec fallet enim, qui tot promissionibus</p>
    <p>Instruxit olim, cum sit ipsa veritas.</p>
    <p>DA. Quam facile qui valent aliis praescribere</p>
    <p>Possunt solentque, quid ipsis facto opus siet.</p>
    <p>Memini miserorum me patronum saepius</p>
    <p>Fuisse, meisque consolationibus</p>
    <p>Olim levatos, quos premeret necessitas.</p>
    <p>At nunc video, caro quid possit improba,</p>
    <p>INVITA quae viam, quam aliis monstraverat,</p>
    <p>Ingreditur. AB. Haud ignoro: nec te plumbeum</p>
    <p>Volo, ut mali nullum dolorem sentias.</p>
    <p>Sed ut Dei promissa serues firmiter,</p>
    <p>Eiusque leges sedulo custodias.</p>
    <p>Non hostis ut te vox minacis terreat,</p>
    <p>Nec exilii curae aut graves molestiae,</p>
    <p>Nec quae ferenda alias veniunt pericula</p>
    <p>Moveant, Deo ut velis minus nunc obsequi.</p>
    <p>Sed nec tuae putes rationis opus fore,</p>
    <p>Ut liberationis invenias viam.</p>
    <p>Hanc quippe Deus inveniet: huic submittere</p>
    <p>Nos convenit: Ipse pro suo haec arbitrio</p>
    <p>Regat, et opem (si sic placet) usque differat.</p>
    <p>PATRIS tamen haud abiciet ingenium pii,</p>
    <p>Nec ultra, quam simus ferendo, nos sinet</p>
    <p>Tentarier. DA. Bene tu quidem: quin saepius</p>
    <p>Expertus ipse illius sum clementiam.</p>
    <p>Nec dubito, quin talis sit etiam in posterum</p>
    <p>Futurus: at cur non doleat quam maxume</p>
    <p>Cum misera gentis facies occurrit mihi,</p>
    <p>Quae dira infelix perditur tyrannide?</p>
    <p>Venale ius tribunal omne possidet,</p>
    <p>Et perditorum subiacent libidini</p>
    <p>Leges hominum, quibus licet quicquid libet.</p>
    <p>Clamat sub his afflicta pauperum cohors.</p>
    <p>Clamant peregrini, lacrimantur orphani,</p>
    <p>Et sancta tristi iura voce postulant.</p>
    <p>His subvenire nec ipse, nec aliquis alius</p>
    <p>Potest: id vero animum excruciat totum mihi.</p>
    <p>AB. Est hoc quidem officium fidelis principis.</p>
    <p>Quin sic tuos curare perge subditos,</p>
    <p>Et mox Domini opem te iuvantis senties.</p>
    <p>DA. Tum vero numquam non misero occurrit mihi</p>
    <p>Immane Saulis et nefarium scelus:</p>
    <p>Quo propter infelicem me necarier</p>
    <p>Dei sacerdotes sacrique praesides</p>
    <p>Cultus voluit. Ab quos reservor ô Deus</p>
    <p>In casus? num parum est quod ipse periclitor,</p>
    <p>Nisi etiam alios mea haec ruina deprimat?</p>
    <p>AB. Si Saulis has sciremus omnes res geri</p>
    <p>Solius et potentia atque arbitrio,</p>
    <p>Doloris esset nobis causa maximi.</p>
    <p>At cum Dei, qui rebus omnibus praeest,</p>
    <p>Permissione fiant: qui nos obsecro</p>
    <p>Sumus, huius ut iudicia reprehendere</p>
    <p>Possimus? Ipse quid siet nobis opus</p>
    <p>Intelligit, curatque nos fideliter.</p>
    <p>Quare quod ipse vult agat, nos fortiter</p>
    <p>FERAMUS omne, quod ferendum venerit.</p>
    <p>Sed quid Ioab festinus illic advolat?</p>
    <p>DA. Nimirum aliquid recentis ille nuntiat</p>
    <p>Mali: sed huc nos conferamus paululum,</p>
    <p>Ut audiamus quid secum demurmuret.</p>
  </div>
  <div type="level2" xml:id="actus-i.-scena-iiii.">
    <head>11. ACTUS I. SCENA IIII.</head>
    <p></p>
  </div>
  <div type="level2" xml:id="argumentum.-2">
    <head>12. ARGUMENTUM.</head>
    <p>Ioab milites in castris ob famem tumultuari nuntiat. Hinc de
    legatione ad Nabalem mittenda sit consultatio.</p>
    <p>IOAB Dux militum. DAVID. ABIATHAR sacerdos.</p>
    <p>IO. Quam temere de vitae suae molestiis</p>
    <p>Queruntur, in tuto quibus versarier</p>
    <p>Licet, et suis quotquot quieti sedibus</p>
    <p>Fruuntur: Id si vel semel contingeret</p>
    <p>Videre, ut oppressa hostium tyrannide</p>
    <p>Divinitus promisso regno avunculus</p>
    <p>Posset potiri, nosque quietos reddere,</p>
    <p>Tum vivere me et vere beatum dicerem.</p>
    <p>Sed num id liceat sperare vix intelligo,</p>
    <p>Dum in peius omnes res subinde promovent.</p>
    <p>Nam nunc quasi parum sit, quod hostis imminet</p>
    <p>Saul, nostri persecutor immanissimus,</p>
    <p>En noster in castris novas turbas ciet</p>
    <p>Miles, inopia commotus intolerabili.</p>
    <p>Et sic furit, ut me sponte eis subduxerim:</p>
    <p>Ne dum reprimere conor implacabiles,</p>
    <p>Maioris auctor forte sim iracundiae.</p>
    <p>Idque adeo veni nunc Davidi ut nuntiem.</p>
    <p>DA. Vocemus: Heus Ioab, gradum siste ilico.</p>
    <p>IO. Satis imperiose quisquis es. DA. Ioab mane.</p>
    <p>IO. Familiarem esse oportet: Hem, quis me vocat?</p>
    <p>En quos volebam: vos ut adirem prodii.</p>
    <p>DA. Quid fers? IO. Nihil equidem quo delectarier</p>
    <p>Possis: sed id quod ante dixi saepius,</p>
    <p>Et quod diu male timui. Nam milites</p>
    <p>Totis tumultuantur in castris tibi:</p>
    <p>Nec se famemque pauperiemque perpeti</p>
    <p>Diutius vel posse vel velle queruli</p>
    <p>Clamant: et si recte ista perspexi modo,</p>
    <p>Defectionem res mihi portendere</p>
    <p>Videtur: id ne fiat, nos in tempore</p>
    <p>Cavere oportet, ne gravius quid incidat.</p>
    <p>DA. Num quis miserior me vivit mortalium?</p>
    <p>Cui nova in dies pericula accidunt.</p>
    <p>IO. Non iam quiritandi tempus est, quin re integrae</p>
    <p>Adhuc, quid agendum consultemus ocius.</p>
    <p>DA. Quid ergo suades ut faciamus nunc Ioab?</p>
    <p>IO. Vicinus hic Nabal, vir opibus affluens,</p>
    <p>Convivium suis parat tonsoribus,</p>
    <p>Regale, iamque puto parata esse omnia.</p>
    <p>Is solus hac in re miseris succurrere</p>
    <p>Potest: ad hunc mittantur e nostris viri</p>
    <p>Qui mitioris sint ingenii, et blandius</p>
    <p>Hunc alloqui possint, rogentque paucula,</p>
    <p>Quibus hoc die sedare possis milites.</p>
    <p>Fortuna melior, spero, surget crastina</p>
    <p>Luce, interea nos de reliquis curabimus.</p>
    <p>DA. Nomen metuo, ne sit minus laeti ominis.</p>
    <p>Sed cum nihil ipse, quod magis sit commodum,</p>
    <p>Videam, tuae astipulor volens sententiae.</p>
    <p>Quid tu Abiathar censes? AB. Placet quam maxume,</p>
    <p>Cum res moram non possit aliquam admittere.</p>
    <p>IO. At frater huc venit Abisaus, fidelior</p>
    <p>Quo nullus inveniri huic negotio</p>
    <p>[Note: Dimeter.] Posset, vel idoneus magis.</p>
    <p>Huic rem, fideliter ut curet, mandabimus.</p>
  </div>
  <div type="level2" xml:id="actus-i.-scena-v.">
    <head>13. ACTUS I. SCENA V.</head>
    <p></p>
  </div>
  <div type="level2" xml:id="argumentum.-3">
    <head>14. ARGUMENTUM.</head>
    <p>Abisaus mandatis ad Nabalem perferendis instruitur: inde itineri
    se praeparaturus in castra revertitur.</p>
    <p>ABISAUS. DAVID. ABIATHAR sacerdos. IOAB.</p>
    <p>ABIS. Proviso fratrem si inveniam, quem milites</p>
    <p>Omnes petunt, praesens ut ipsis adsiet.</p>
    <p>Qui nisi me animus fallit, grave nobis omnibus</p>
    <p>Malum dabunt, si sic furere perrexerint.</p>
    <p>Sed commode ipsum cum Davide conspicor.</p>
    <p>Adibo. DA. Hem opportune venis, de te modo</p>
    <p>Sermo fuit. ABIS. Et vos commode heic sors obtulit</p>
    <p>Mihi: Ioab te miles omnis postulat,</p>
    <p>Cuius nisi furorem cito represseris</p>
    <p>Aliquo modo, malum (mihi crede) senties</p>
    <p>Ingens, cui numquam mederi in posterum</p>
    <p>Licebit. DA. Illud unum agimus pro viribus.</p>
    <p>Quin iam via est inventa, quae nos liberet,</p>
    <p>Cuius ducem exsecutoremque poscimus</p>
    <p>Te. ABIS. Si quid est, mea quod effici queat</p>
    <p>Industria aut labore, libenter obsequar.</p>
    <p>DA. Nabalemne hunc carmeli montis incolam</p>
    <p>Nosti? ABIS. Quid is faciet? DA. Hic adeundus tibi</p>
    <p>Erit ilico. Nam convivium tonsoribus</p>
    <p>Parat: nostroque nomine hunc precaberis,</p>
    <p>Ut subvenire miseris atque egentibus</p>
    <p>Dignetur, et vel in hunc diem largirier</p>
    <p>Nobis, quae animos sedare possint militum.</p>
    <p>ABIS. Dic obsecro, num illum daturum aliquid putas?</p>
    <p>DA. Quid ni? Vir est dives potensque plurimum:</p>
    <p>Nec cur neget video, cum nullam iniuriam</p>
    <p>Sit passus a nobis: sed illi saepius</p>
    <p>Profuimus, eius res perinde ut proprias</p>
    <p>Tuendo, cuius forsitan non immemor</p>
    <p>Faciet volens fecisse quod ipsum convenit.</p>
    <p>ABIS. E pumice facilius aquas expresseris,</p>
    <p>Unam quam ab hoc, David, panis buccellulam,</p>
    <p>Si vera saltem illius dicunt servuli.</p>
    <p>ABIA. Qui scis Abisae, nisi periclum feceris.</p>
    <p>Sit durus in suos licet et nimium gravis,</p>
    <p>Non idem in exteros tamen videbitur</p>
    <p>Fortasse: tum illud cogitare te velim,</p>
    <p>Deum esse qui hominis cor sua verset manu</p>
    <p>Quocumque volt, suo qui nobis numine</p>
    <p>Aderit, et omne hoc diriget negotium</p>
    <p>Feliciter. ABIS. Faciam, ne quid de me queri</p>
    <p>Possis, siquidem haec vobis sic stat sententia.</p>
    <p>DA. Facis ut decet: aderit Deus. Sed quid Ioab</p>
    <p>Nunc porro agendum censes? IO. In castra ilico</p>
    <p>Redeamus, ut legationis quos velit</p>
    <p>Sumat sodales sibi: Tum ne quid milites</p>
    <p>Novi interea tentent, nos providebimus.</p>
  </div>
  <div type="level2" xml:id="actus-ii.">
    <head>15. ACTUS II.</head>
    <p></p>
  </div>
  <div type="level2" xml:id="scena-i.-1">
    <head>16. SCENA I.</head>
    <p></p>
  </div>
  <div type="level2" xml:id="argumentum.-4">
    <head>17. ARGUMENTUM.</head>
    <p>Duo Nabalis servi rustici de convivii apparatu colloquuntur:
    quorum alter rusticanos mores et ingenium divitum fortunis inimicum
    ac pauper tatis impatiens exprimit: alter vero fidelis serui et
    sortem suam vere agnoscentis typus est.</p>
    <p>GEORGUS, PHILOPONUS, servi rustici.</p>
    <p>GE. Hodiene tonsuram gregis Nabal parat?</p>
    <p>PH. Quin iam parata sunt, ut audio, omnia</p>
    <p>Nec sumptibus maioribus convivium</p>
    <p>Unquam hospitibus structum esse quidam rettulit.</p>
    <p>GE. Sed scin’ vocati qui nam sint illi hospites?</p>
    <p>PH. Certi quidem nihil scio, nisi quod puto</p>
    <p>Non fore alios, quam qui illi semper combibunt,</p>
    <p>Philoposium, Gastroden et Dysigamum.</p>
    <p>Iungetur his vicinitatis gratia</p>
    <p>Eubulus hic, vir dives et plane integer:</p>
    <p>Quamvis eo non valde delectarier</p>
    <p>Soleat herus. GE. Quid ergo nobis commodi</p>
    <p>Hic apparatus afferet tam splendidus?</p>
    <p>PH. Rogas? Tonsores nos vocamur hodie,</p>
    <p>Et in tonsurae gratiam convivium</p>
    <p>Paratur: illis vero compotantibus,</p>
    <p>Inter laborandum nobis famescere</p>
    <p>Licebit. GE. O Iniquitatem, o tempora.</p>
    <p>PH. Quid ita? GE. Rogas? Illi nostris laboribus</p>
    <p>Cum divites fiant, beati et splendidi,</p>
    <p>Nulla moventur pauperum atque egentium</p>
    <p>Cura, qui illorum sunt beatitudinis</p>
    <p>Praecipua causa: quin superbi atque ebrii</p>
    <p>Fortuna, nos vix belluarum habent loco.</p>
    <p>Numoque conductos laboribus premunt,</p>
    <p>Imo opprimunt, ut toto exhausti corpore,</p>
    <p>Vix ossa pelle contegamus arida.</p>
    <p>PH. Sic comparatum est mi George, sic Deus</p>
    <p>Nostram coercere solet insolentiam.</p>
    <p>Et tu feras patienter, quod mutarier</p>
    <p>Nequit. GE. Egone Deum sic velle haec existimem?</p>
    <p>Erras Philopone, si hoc putas: quin hic amat</p>
    <p>Nos, et beatos vellet, ut docuit heri</p>
    <p>Antistes e sacris prophetarum libris:</p>
    <p>Quem contionantem si audissent divites,</p>
    <p>Puderet hos in posterum arrogantiae.</p>
    <p>PH. Ut pulchre commodo tuo quae serviunt</p>
    <p>Tenes? ego paterni amoris aestimo</p>
    <p>Signum, quod his nos vult Deus molestiis</p>
    <p>Affligi, ut qui nos norit omnium optume.</p>
    <p>NAM Filios prae ceteris quos diligunt</p>
    <p>Fida patres virga coercere assolent.</p>
    <p>GE. Dicunt quidem ista divites quoque: sed ego</p>
    <p>Ipsos potius virga coercendos putem</p>
    <p>Ne tam gravi nos aggravent tyrannide.</p>
    <p>PH. Te rogo, quid illis faceres, si tibi Deus</p>
    <p>In hos daret imperium? GE. Egon’? dicam libere,</p>
    <p>Rus abstraherem hinc, rurisque illos molestiis</p>
    <p>Assuescere docerem: sic ut qui nunc nimis</p>
    <p>Superbiunt argento et auro turgidi,</p>
    <p>Tam excoctos, deformes et atros redderem</p>
    <p>Quam carbo est. PH. Quid si vero istis laboribus</p>
    <p>Non sufficerent? GE. Vel invitos compellerem,</p>
    <p>Ut sufficere possent. PH. Vide George mi,</p>
    <p>Quam tu nihilo sis melior. Illi quod putant</p>
    <p>Nos posse, iubent: tu magis iniquus perdere</p>
    <p>Hos cupis, idemque quod tibi in illis displicet</p>
    <p>Ipse faceres, si posses. Sed quid ostium</p>
    <p>Crepuit? herus est: ego hinc me in agrum conferam.</p>
    <p>Quid tu? GE. Sequar: nec enim videat me herus volo.</p>
    <p>Edant, bibant, ludantque prout lubitum siet.</p>
    <p>Scio fore, cum sera illos paenitentia</p>
    <p>Urat, gravi quando dolore perciti</p>
    <p>ULTORIS audient Dei sententiam.</p>
  </div>
  <div type="level2" xml:id="actus-ii.-scena-ii.">
    <head>18. ACTUS II. SCENA II.</head>
    <p></p>
  </div>
  <div type="level2" xml:id="argumentum.-5">
    <head>19. ARGUMENTUM.</head>
    <p>Adventant Nabalis convivae de hesterna crapula confabulantes.
    Exprimuntur ebriosorum mores et frivola eorundem colloquia.</p>
    <p>NABAL, GLYCYLOGUS, PHILOPOSIUS, GASTRODES.</p>
    <p>NA. Procedit hora, et medium caeli cardinem</p>
    <p>Fere sol attigit: miror quid hospites</p>
    <p>Tardos moretur, tum Glycylogus ubi siet.</p>
    <p>Visam, ne quid fortassis inter miserit.</p>
    <p>Sed commodum procedit obviam mihi.</p>
    <p>Glycyloge, te quaero. Parasti ut iusseram</p>
    <p>Convivium? GL. Quin nunc adesse maxime</p>
    <p>Velim hospites: nocet mora ista ferculis.</p>
    <p>At qui sunt, quos procul venire conspicor?</p>
    <p>NA. Sunt quos vocavi: tu coquis edicito,</p>
    <p>Ut ocius, quae fieri oportet, omnia</p>
    <p>Faciant, ipsi ne quid morentur amplius.</p>
    <p>Ego hos operiar. GL. Fac ut libet, in me mora</p>
    <p>Non ulla fuerit. PH. Nabalem nostram aegrius</p>
    <p>Moram pati credo, ut qui heri nimium bibit.</p>
    <p>Nec dubito, quin dubia caput gravedine</p>
    <p>Ipsi doleat. GAS. Quid illi acciderit nescio.</p>
    <p>Mihi profecto nondum edormisse videor</p>
    <p>Vinum, quod heri bibi nimis: caput etenim</p>
    <p>Totum Cyclopes, nescio qui, duriter</p>
    <p>Quasi alternis subinde vexant ictibus.</p>
    <p>Sed ipsus ecce nobis obviam venit.</p>
    <p>NA. Hem Philoposi lepidum caput, hem Gastrode [(reading
    uncertain: ending uncertain)]</p>
    <p>Ventris decus, quae vos diutius mora</p>
    <p>Tenuit? GA. Vin’ ut verum tibi dicam? NA. Maxume.</p>
    <p>GA. heri cum a mensa surgerem, mihi sobrius</p>
    <p>Pulchre videbar: sed progressus ut fui</p>
    <p>Paulum, ecce mox nec lingua, nec pes, nec manus</p>
    <p>Mihi officium fecit, caputque pondere</p>
    <p>Pressum gravi, toti ruinam corpori</p>
    <p>Minabatur: quare domum me conferens</p>
    <p>Mollique tremulum corpus mandans lectulo,</p>
    <p>Stertens iacui in multam diem: nec tamen adhuc</p>
    <p>Totam videor edormivisse crapulam.</p>
    <p>Idem Philoposio accidisse existimo.</p>
    <p>PH. Imo accidit, quod nulli unquam mortalium,</p>
    <p>Quod, ni vos novissem, puderet eloqui.</p>
    <p>NA. Dic obsecro. PH. Forte ut domum veni, fores</p>
    <p>Clausas reperi: pulso, nemo est qui me audiat.</p>
    <p>Iratus igitur, sed nequicquam, clamito,</p>
    <p>Nunc servulos, nunc coniugem nomine vocans.</p>
    <p>Postremo, cum non possem id ferre diutius,</p>
    <p>Ingressus haram interque sues suaviter</p>
    <p>Somno victus vilique tectus stramine</p>
    <p>Noctem transegi. NA. Vah hominis miraculum.</p>
    <p>Quid si iacentem sic vidisset Rachula</p>
    <p>Tua? PH. Stabulum certe occlusisset pessulo,</p>
    <p>Nec inde dedisset exeundi copiam,</p>
    <p>Nisi fidem sancte dedissem, in posterum</p>
    <p>Me victurum esse multo temperantius.</p>
    <p>Eubulus autem ubi est? ubi Dysigamus?</p>
    <p>Num praevenere nos diu? NA. Dysigamus</p>
    <p>Fortasse cum sua altercatur coniuge:</p>
    <p>Sed mox aderit, scio: Eubulus negotiis</p>
    <p>Semper premitur, morasque nectit, dum cupit</p>
    <p>Sapiens videri: nec diu exspectabimus.</p>
    <p>At ingredimini vos: ego nunc videro,</p>
    <p>Nobis parata in tempore ut sint omnia.</p>
  </div>
  <div type="level2" xml:id="actus-ii.-scena-iii.">
    <head>20. ACTUS II. SCENA III.</head>
    <p></p>
  </div>
  <div type="level2" xml:id="argumentum.-6">
    <head>21. ARGUMENTUM.</head>
    <p>Abisaus duobus sociis comitatus Nabalis domum adit, ut commeatum
    ab illo postulet. Inter eundum de vitae militaris conditione dura et
    periculosa colloquuntur.</p>
    <p>ABISAUS, SPHENDONITES. OCYMACHUS.</p>
    <p>AB. Quam durares est atque plena periculi</p>
    <p>Si quis fidelem strenuumque militem</p>
    <p>Praestare velit: pauci licet id digne aestiment.</p>
    <p>SPH. Sic comparatum est, UT SUAE sortis fere</p>
    <p>Omnes pigeat, aliosque se felicius</p>
    <p>Vivere putent, dum quae ipsis accidunt mala</p>
    <p>Attentius observant, bona vero non item.</p>
    <p>Hinc militum vitam beatam praedicant</p>
    <p>Multi, quibus quid huic subsit molestiae</p>
    <p>Periculique incognitum est: qui si semel</p>
    <p>Hanc cogerentur vitam agere, benignius</p>
    <p>Et aequius multo de nobis discerent</p>
    <p>Sentire. OC. Meo certe malo illud comperi.</p>
    <p>Nam cum iuvenis essem et patri minus obsequens,</p>
    <p>Durum videbatur mihi et nimis grave</p>
    <p>Quicquid iubebat, sive oves in pascuis</p>
    <p>Servare, sive equos bovesue quaerere,</p>
    <p>Sive aliud opus quodcumque rusticum mihi</p>
    <p>Iniungeret. Tum forte si quem militem</p>
    <p>Videre contingebat, hunc beatius</p>
    <p>Agere putabam liberiusque vivere,</p>
    <p>Ignarus horum, quae ferenda talibus</p>
    <p>Veniunt, meo sed nunc malo edoctus probo</p>
    <p>Quae vulgo passim celebratur, sententiam,</p>
    <p>Qua BELLum inexpertis suave dicitur.</p>
    <p>SP. Idem mihi accidisse non negavero:</p>
    <p>Tamen ut ut haec sient, certum est provinciam</p>
    <p>Hanc, quae obtigit, quoad possum, fideliter</p>
    <p>Ornare: nam potius mala omnia perpeti</p>
    <p>Velim, Davidis quam partes relinquere.</p>
    <p>Regnum siquidem promissum olim divinitus</p>
    <p>Accipiet, invito tyranno et omnibus</p>
    <p>Suis: quod ut primum fiet, quae gaudia</p>
    <p>Et quanta laudis nos manebunt praemia?</p>
    <p>AB. Bene tu quidem, mihique eadem sententia</p>
    <p>Stat, nec procul diem istum abesse existimo.</p>
    <p>Iamque affuisset olim, nî mansuetior</p>
    <p>Auunculus esset David in adversarios.</p>
    <p>Namque hos licet Deus necandos offerat,</p>
    <p>Quod facile posset non facit, nefas putans</p>
    <p>Si quos Dominus unxit suique principes</p>
    <p>Populi esse voluit, ipse privata manu</p>
    <p>Occidat: atque haec causa nobis maxima</p>
    <p>Est, tam diu quod incertis compellimur</p>
    <p>Errare miseri sedibus: Sententia et</p>
    <p>Mens longe alia est mihi: meas nam si in manus</p>
    <p>Solius incideret tyrannus improbus,</p>
    <p>Facerem, ut qui oleo male unctus est prophetico,</p>
    <p>Suo melius inungeretur sanguine.</p>
    <p>OC. Mihi sane tali interesse negotio</p>
    <p>Tam suave foret, quam si quis ad lautissimum</p>
    <p>Convivium vocaret: at dum hos cedimus</p>
    <p>Sermones, quod nobis datum est negotii</p>
    <p>Cunctantius perficitur. AB. Quin in proximo</p>
    <p>Nabalis est domus: tamen si sic placet</p>
    <p>[Note: Versus hic initio sequentis Scenae absolvitur.] Properemus
    ocius.</p>
  </div>
  <div type="level2" xml:id="actus-ii.-scena-iiii.">
    <head>22. ACTUS II. SCENA IIII.</head>
    <p></p>
  </div>
  <div type="level2" xml:id="argumentum.-7">
    <head>23. ARGUMENTUM.</head>
    <p>Nabalem missi a Davide legati conveniunt. Amice com meatum
    petunt. Reicit hos Nabal inhumaniter, hominis sordidi et omnis
    consilii vacui typum gerens.</p>
    <p>NABAL, SPHENDONITES, ABISAUS, GLYCYLOGUS, OCYMACHUS.</p>
    <p>NA. Parata sunt coquis</p>
    <p>Quaecumque iussi, solus nobis in mora est</p>
    <p>Dysigamus: Eubulum etenim non multum moror</p>
    <p>Quem non nisi vicinitatis gratia</p>
    <p>Voco. Sed en, quos huc venire conspicor?</p>
    <p>Nimirum ut aliquid postulent, veniunt: ego</p>
    <p>Vero cane peius et angue odi quotquot petunt.</p>
    <p>Profecto satis huc tendunt militariter,</p>
    <p>Armisque tecti sunt: quid si Davidici</p>
    <p>Exercitus socii essent, quem sub proximi</p>
    <p>Montis pedem fixisse castra rettulit</p>
    <p>Heri famulorum quispiam: quod si ordinis</p>
    <p>Eius fuerint, virum profecto sentient.</p>
    <p>SP. Viden’ Abisae, quis Nabalis ad ostium</p>
    <p>Solus moretur? AB. Ipsus est, quin ilico</p>
    <p>Adimus. Salve Nabal, et felix siet</p>
    <p>Noster tibi occursus. NA. Sane id velim.</p>
    <p>Sed qui sitis, quisue huc venire iusserit</p>
    <p>Dicite, nec enim tales vocavisse hospites</p>
    <p>Me hodie puto. AB. Venire nos necessitas</p>
    <p>Coegit, qua NIHIL est in orbe durius,</p>
    <p>Misitque nos Davides, filius Isai,</p>
    <p>Cuius labores te novisse existimo. Is</p>
    <p>Tibi tuisque salva precatur omnia,</p>
    <p>Et se rogantem ut placidus audias, petit.</p>
    <p>Gregis tonsuram te paravisse hodie</p>
    <p>Audimus, utque moris est convivio</p>
    <p>Totam hanc opiparo excepturum viciniam.</p>
    <p>Oramus ergo, ut subvenire egentibus</p>
    <p>Velis benigne, extrema quos exercitat</p>
    <p>Inopia famesque: tertius etenim dies</p>
    <p>Hic nobis absque commeatu ducitur.</p>
    <p>Et solus es, qui nos iuvare, si velis,</p>
    <p>Potes: nec id frustra putes nos poscere,</p>
    <p>Nam ex quo sub his regionibus consedimus,</p>
    <p>Nullam tui a quoquam sunt passi iniuriam:</p>
    <p>Quin iuvimus frequenter et defendimus</p>
    <p>Ipsos, tuosque greges, agros et praedia:</p>
    <p>Nec id negabunt servuli, si interroges.</p>
    <p>Horum memor famelicis succurrito</p>
    <p>Benignus, et quibus carere commode</p>
    <p>Poteris, iis nostram leva penuriam.</p>
    <p>NA. Quem filium Isai, quemue Davidem audio?</p>
    <p>Multi in dies serui fugitivi et perfidi</p>
    <p>Heros dolose et plane proditorio</p>
    <p>Animo relinquunt, hos si cunctos pascere</p>
    <p>Velim, merito stultus vocer et improvidus.</p>
    <p>Sed non is ego sum: quin facessite ocius</p>
    <p>Hinc, et alium me stultiorem quaerite,</p>
    <p>Istis qui se blanditiis seducier</p>
    <p>Sinat: nec est vestra ut mihi beneficia</p>
    <p>Iactetis: haec ego nec petii unquam, nec peto.</p>
    <p>AB. Modestius quaeso de nobis sentias</p>
    <p>Nabal: nec enim fugitivi nos aut perfidi</p>
    <p>Sumus, nec heros nostros dolo reliquimus.</p>
    <p>Sed innocentes principis tyrannide</p>
    <p>Vexamur iniusta: nec esse aliquem puto,</p>
    <p>Qui passus a nobis sit unquam iniuriam.</p>
    <p>NA. Tun’ ergo Saulum principem tyrannidis</p>
    <p>Accusas? usoque dicis iniustius ab hoc</p>
    <p>Premi? GL. Quid hoc turbae est? isti qui milites?</p>
    <p>Quid hi volunt Nabal? NA. Rogas? Davidicae</p>
    <p>Sunt factionis nuntii, atque postulant,</p>
    <p>Ut quae paravi convivis obsonia</p>
    <p>Ipsis famelicis tribuam: qui nisi cito</p>
    <p>Cedant, faciam ut diem hunc postremum viderint.</p>
    <p>AB. Itane? SP. Sine, nec enim pugnatum venimus.</p>
    <p>Davidi nuntiemus haec, is consulet</p>
    <p>Quid sit faciendum. NA. Quin referte singula,</p>
    <p>Simulque dicite, me, nisi hac vicinia</p>
    <p>Mox cesserit, facturum ut meminerit mei.</p>
    <p>AB. Tenus ut metuamus hominum perditissime?</p>
    <p>Qui quantus es, caudex es atque plumbeus.</p>
    <p>GL. Cave sis, nescis cui maledicas nunc viro.</p>
    <p>AB. Ego nesciam= Sed scin’futurum quid siet?</p>
    <p>Faciam ut mei et diei huius simul et loci</p>
    <p>Memineris quoad vitam Deus concesserit.</p>
    <p>GL. Miseret tui, qui hunc facias inimicum tibi.</p>
    <p>AB. Diminuam ego tibi caput, nisi abieris.</p>
    <p>GL. Siccine agis? OC. Heus cedamus hinc, mox denuo</p>
    <p>Non supplices reversuri, quin supplicem</p>
    <p>Ipsum videbimus brevi, qui nos minis</p>
    <p>His territari credit. NA. Abeunt, nec quidem</p>
    <p>Me invito: sed quid tu heic agendum Glycyloge,</p>
    <p>Si redierint, putas? GL. Tun’ id credis fore?</p>
    <p>Quin tandem hilares et laeti mox discumbite:</p>
    <p>Nam dum cessamus, prandium corrumpitur,</p>
    <p>Et qui viri videntur esse, maximi</p>
    <p>Nebulones sunt, minisque vanis territant.</p>
    <p>NA. Fac ergo mensae ut inferantur fercula,</p>
    <p>Interea me iubente accumbent hospites.</p>
    <p>Deum immortalem, quae isthaec impudentia est</p>
    <p>Hominum, aut vesania potius? qui quod libet</p>
    <p>Sibi licere putant ab aliis ut petant,</p>
    <p>Nefasque summum credunt, si quis quid neget.</p>
    <p>Sed quid moror hos, cum nil nocere possient?</p>
    <p>Faciam potius quod Glycylogus suasit mihi,</p>
    <p>Ut his omissis me parem convivio.</p>
  </div>
  <div type="level2" xml:id="actus-ii.-scena-v.">
    <head>24. ACTUS II. SCENA V.</head>
    <p></p>
  </div>
  <div type="level2" xml:id="argumentum.-8">
    <head>25. ARGUMENTUM.</head>
    <p>Discumbit cum convivis Nabal. Accedunt primis Eubulus et
    Dysigamus: e quibus hic vir alioqui bonus et temperans, uxoris
    improbitate dissolutior redditur: ille vero ratione et consilio
    valens convivii luxum et potandi studium detestatur.</p>
    <p>PHILOPOSIUS, NABAL, GASTRODES, EUBULUS, DYSIGAMUS,
    GLYCOYLOGUS.</p>
    <p>PH. Quid tam diu Nabal moraris hospites?</p>
    <p>Certe insolens facis hoc. NA. Quin invitus etiam.</p>
    <p>Sed accidit, quo nesciam molestius</p>
    <p>Si quid tulerim unquam: quod nisi praesentiae</p>
    <p>Vestrae pepercissem, haud sic abiisset, scio.</p>
    <p>PH. Quid vero id est? NA. Non est dicendi nunc locus,</p>
    <p>Nam tempus, ut tandem accubemus, postulat:</p>
    <p>Unus moratur nos adhuc Dysigamus.</p>
    <p>GA. Ne quid suae intermittat consuetudinis</p>
    <p>Cavet: sed en ipsum cum Eubulo conspicor.</p>
    <p>EU. Quam variae sunt mortalibus sententiae,</p>
    <p>Quamque varia studia? ut alteri gratum siet,</p>
    <p>Quod alius horret et fastidit maxime.</p>
    <p>Sic sunt, quibus nihil videtur suavius,</p>
    <p>Quam si dies noctesque vini pocula</p>
    <p>Exhauriant, quorum studia sic displicent</p>
    <p>Mihi, ut nihil perinde ut istud oderim:</p>
    <p>Ut qui magis rei assuevi domesticae</p>
    <p>Operam dare, otioque litterario:</p>
    <p>Et vix credas quam sit molestum nunc mihi</p>
    <p>Nabalis ad convivium pergere, scio</p>
    <p>Enim futurum quid siet, quod ebrius</p>
    <p>Omnes suis nos enecabit ineptiis.</p>
    <p>DY. Sic moris est illi, nec ego mutarier</p>
    <p>Hunc posse credo: nec tuam sententiam</p>
    <p>Possum improbare, sed quod hanc minus sequor,</p>
    <p>Uxor mihi in causa est, qua nil molestius</p>
    <p>Natura rerum protulit: nam iurgiis,</p>
    <p>Rixis, probris, pugnis, contentionibus,</p>
    <p>Et litibus non abstinet, donec domo</p>
    <p>Me pellat: hinc est quod foris libentius</p>
    <p>Ago, atque res tempusque sic mihi perditur.</p>
    <p>Sed en Nabal cum ceteris: fert aegrius</p>
    <p>Certe moram hanc nostram. NA. Hem, tandem et sero qui dem</p>
    <p>Adestis? EU. Expedire me negotiis</p>
    <p>Citius nequivi. NA. Vah scio sapientibus</p>
    <p>Numquam quod agant deesse: sed Dysigamum</p>
    <p>Quae causa tenuit? Vin’ ut divinem? DY. Volo.</p>
    <p>NA. Domum reversus heri bene potus et ebrius,</p>
    <p>Mutam minime invenisti coniugem tuam,</p>
    <p>Quae irata te pinxit tuis coloribus.</p>
    <p>Et vix ab illa te explicuisti hodie miser,</p>
    <p>Nec nisi fide data, quod sobrius velis</p>
    <p>Redire. DY. Dispeream, nî verum dixeris.</p>
    <p>NA. Satis morae ductum est, quin nunc discumbitis?</p>
    <p>Eubule, tu hunc locum tene: tu claudito</p>
    <p>Illi latus Gastrodes: at Dysigamum</p>
    <p>Haec sella capiet: Philoposi, tu proximus</p>
    <p>Mihi assidebis. Heus puer, fac fercula</p>
    <p>Mox inferantur, deinde Glycylogum iube</p>
    <p>Venire, cui locus iste commodum vacat.</p>
    <p>GA. Quid istud hominis est? NA. Heri mihi se obtulit</p>
    <p>Mortalium qui vivunt festivissimus,</p>
    <p>Novusque ininstruendis mensis artifex.</p>
    <p>Sed nunc volo, ut curis omissis omnibus,</p>
    <p>Laeti diem hunc ducatis: et tu maxime</p>
    <p>Eubule, frontis tetricae phantasmata</p>
    <p>Excute precor, nostrumque te praebe hodie.</p>
    <p>EU. Ego vero nomine isto ad vos me contuli.</p>
    <p>GL. Salvos sit hic adventus vester hospites,</p>
    <p>Et grata sint, quaecumque in vestram gratiam</p>
    <p>Meo labore et diligenti industria</p>
    <p>Paravi. NA. Hui, quod hoc novum cibi genus?</p>
    <p>GL. Meam probare volui tibi sollertiam,</p>
    <p>Angustia quantum temporis passa est modo.</p>
    <p>Hic thynnus est Tyrius conditus saccaro.</p>
    <p>Partem tucetis condii, si cui magis</p>
    <p>Fortassis haec arrideant: tum artocreon</p>
    <p>Istud placebit opinor tibi, quod carnibus</p>
    <p>Fartum est ferinis iusculoque melleo</p>
    <p>Elixis: mox sequentur alia, quae puto</p>
    <p>Vidisse te numquam. GA. Novus et incognitus</p>
    <p>Mihi apparatus hic: Papae quam suavis his</p>
    <p>Sapor? GL. Quin hoc cape potius, praedurius</p>
    <p>Enim est hoc. NA. Vah, nunc demum vivere volupe est.</p>
    <p>Quid tu Philoposi? num placent cibaria</p>
    <p>Haec? PH. Mihine? stultus dicar et betaceus,</p>
    <p>Dignusque, qui instar asini pascar carduis,</p>
    <p>Nisi haec placerent plurimum: Sed poculo hoc</p>
    <p>Oportet ut guttur mihi prius colluam.</p>
    <p>Tibi ergo Nabal praebibo, quantum voles.</p>
    <p>NA. Quin totum si haurias, mora in me non erit.</p>
    <p>PH. Ha ha. Viden’ Nabal, velim respondeas.</p>
    <p>NA. Faciam, et volens quidem: tibi carchesium</p>
    <p>Debetur hoc Gastrodes. Ga. Prosit plurimum.</p>
    <p>NA. Merito quidem vinum scriptura praedicat,</p>
    <p>Quo homines simul Deique gaudent caelites.</p>
    <p>Mihi profecto nil videtur suavius</p>
    <p>Natura produxisse mater omnium.</p>
    <p>Eubule, tu quid censes? EU. Bene pronuntias.</p>
    <p>Sed cogitandum simul erat, modum omnibus</p>
    <p>Inesse rebus, quem excedere nefas siet.</p>
    <p>Alioqui quod natura mater condidit</p>
    <p>Saluti ut serviat, veneni instar nocet.</p>
    <p>NA. Ah de modo melius post disputabitur,</p>
    <p>Ubi satietas nos bibendi coeperit.</p>
    <p>Quid vero de istis iudicas cibariis?</p>
    <p>Ut haec placent tibi? EU. Placerent optime,</p>
    <p>Nisi peregrinum saperent, quod placere non</p>
    <p>Potest. NA. Quid hoc verbi est? EU. Vis dicam clarius?</p>
    <p>NA. Volo. EU. Deus rerum Creator omnium,</p>
    <p>Rete beneque et sapienter ista condidit,</p>
    <p>Quae cernimus coram omnia: tum quoque singulis</p>
    <p>Gentibus populisque liberaliter dedit,</p>
    <p>Quibus hanc queant vitam fovere lubricam.</p>
    <p>Et si nostrae telluris opes consideres,</p>
    <p>Prae ceteris esse instructam fateberis.</p>
    <p>Hac nos decebat uti Nabal, et bonis</p>
    <p>Patrii soli contentos vitam ducere.</p>
    <p>Id quia minus facis, probare non queo,</p>
    <p>Quod legibus Domini puto contrarium.</p>
    <p>NA. Hem contionatorem quis te reddidit?</p>
    <p>Quin tu haec Levitis et viris propheticis</p>
    <p>Tractanda linquis, ex quibus plus millies</p>
    <p>Isthaec audivi: nunc aliud res postulat.</p>
    <p>Sed quid tibi desit video. Quid cymbium</p>
    <p>Hoc tibi placet, plenum rubentis massici?</p>
    <p>Istud quantum est, Eubule, propino tibi.</p>
    <p>EU. At ego potius confestim me emori velim</p>
    <p>Quam me scientem immodico vino perdere.</p>
    <p>NA. Deum immortalem, quanto te prudentior</p>
    <p>Sum, vino qui te (stulte) perdi existimas.</p>
    <p>Quin unica hac in re mihi morem gere.</p>
    <p>EU. Quiduis potius me Nabal facturum scias,</p>
    <p>Quam hoc. NA. Quaeso ut hoc unum te exorari sinas.</p>
    <p>EU. Non faciam. NA. Adeone difficilis rogantibus</p>
    <p>Es? Unum ut hoc quaeso impetrem, non amplius.</p>
    <p>EU. Dicam tibi Nabal breviter quod sentio:</p>
    <p>Si me hospitem cupis tuum, meo sine</p>
    <p>Me more vivere. NA. Quando sic vis, non moror.</p>
    <p>Quid tu Philoposi? num negabis tu quoque</p>
    <p>Quod postulo? PH. Vah quem me virum esse existimas?</p>
    <p>Egon’ ut hanc sic pertimescam cymbulam?</p>
    <p>Hac lege tamen hanc sumo, ut et Dysigamus</p>
    <p>Hic, post eandem uno haustu totam absorbeat.</p>
    <p>DY. Servanda fides erit quam coniugi dedi.</p>
    <p>Faciam tamen quod possum. GA. Quales iudicem</p>
    <p>Vos nescio: nam dum sapere prae ceteris</p>
    <p>Vultis, video vos plus aliis stultescere.</p>
    <p>Nam quae (malum) dementia est, ieiuniis</p>
    <p>Curisque vos conficere? Ego longe rectius</p>
    <p>Mihi ut bene sit curo, vivoque splendide,</p>
    <p>Nec sentio hinc ullum vel animae aut corporis</p>
    <p>Incommodum, vobisque sum sapientior</p>
    <p>Multo, et habitior. Vos dum cavere singula</p>
    <p>Studetis, numquam non periclitamini.</p>
    <p>NA. Et tu quidem magis sapienter iudicas,</p>
    <p>Tuaeque potius accedo sententiae.</p>
    <p>Nam dum licet, nobis vivendum censeo,</p>
    <p>QUANDO fore scio cum frustra id tentabimus.</p>
    <p>GL. Eadem mihi mens est: dum corpus sufficit,</p>
    <p>Utamur, et fruamur naturae bonis.</p>
    <p>Heus Parmeno, vide coquis quid in mora</p>
    <p>Siet, quod tardius parant quae iusseram.</p>
  </div>
  <div type="level2" xml:id="actus-iii.">
    <head>26. ACTUS III.</head>
    <p></p>
  </div>
  <div type="level2" xml:id="scena-i.-2">
    <head>27. SCENA I.</head>
    <p></p>
  </div>
  <div type="level2" xml:id="argumentum.-9">
    <head>28. ARGUMENTUM.</head>
    <p>Postquam quae a Nabale passus est Abisaus retulit, David iniuriae
    impatiens cum eodem et Ioabe de vindicta consultat, sicque ad
    epitasin via sternitur.</p>
    <p>DAVID, ABISAUS, IOAB.</p>
    <p>DA. Itane beneficiorum Nabal immemor,</p>
    <p>Tam foeda nobis nuntiat convitia?</p>
    <p>AB. Quin te fugitivum et proditorem dice re</p>
    <p>Non desiit, multisque aliis opprobriis</p>
    <p>Et te et tuos omnes laceravit improbe.</p>
    <p>Ad haec minatus est, nisi hac vicinia</p>
    <p>Cedamus ilico, e facturum ut etiam</p>
    <p>Cogamur inviti solum mox vertere.</p>
    <p>DA. Tu vero quid dixti? AB. Primum rationibus,</p>
    <p>Quibus potui causam tuam et nostrûm omnium</p>
    <p>Defendi, tum precibus animo ut mitesceret</p>
    <p>Efficere tentavi: quibus tamen omnibus</p>
    <p>Adeo nihil effeci, ut ferocior mihi</p>
    <p>Sit visus et arrogantior multo: nec ab</p>
    <p>Illo precibus posse aliquid impetrarier</p>
    <p>Existimo: Nam si furenti cedere</p>
    <p>Velis, metu id fieri putat: quod si preces</p>
    <p>Iungas, sibi placens, superbit improbe:</p>
    <p>Ut nesciam, si illum hominem fas sit dicere</p>
    <p>Qui adeo nihil hominis sapit. IO. Ego tertium</p>
    <p>Tentassem aliquid, manusque frustra supplices</p>
    <p>Ori impudenti ingessissem, tum postea</p>
    <p>Laevam capillis implicans, mox dextera</p>
    <p>Faciem arogantem illam caputque rusticum</p>
    <p>Totumque corpus plane militariter</p>
    <p>Tractassem, ut hinc sciret, quam non idem siet,</p>
    <p>Et militem conviciis proscindere,</p>
    <p>Et meticulosis imperitare servulis.</p>
    <p>AB. Vix continui me, quod nisi periculum</p>
    <p>Commune terruisset, actum forsitan</p>
    <p>Esset aliquid. DA. Laudo, siquidem factum optume</p>
    <p>Abs te est Abisae: sed nunc consulto est opus,</p>
    <p>Qua milites ratione placemus, quid et</p>
    <p>Huic faciamus improbo, qui impune non</p>
    <p>Feret impudentis oris insolentiam.</p>
    <p>Tu dic Ioab, quid hic agendum censeas.</p>
    <p>IO. Nullam moram res haec potest admittere.</p>
    <p>Nam longa paupertas famesque milites</p>
    <p>Vexat, nec est quo huic queas occurrere</p>
    <p>Malo, quare omnis abrumpenda nunc mora est,</p>
    <p>Et hoc agendum, ut militem coerceas:</p>
    <p>Quod commode fiet mea sententia,</p>
    <p>Si quae Nabal renuntiavit indices.</p>
    <p>Ferent profecto hoc omnium indignissime,</p>
    <p>Volentque de hoc mox ultionem sumere:</p>
    <p>Quod si furentes et commotos videris,</p>
    <p>Nabalis ad domum move ocius, et eam</p>
    <p>Ipsis diripiendam dato: sic improbus</p>
    <p>Ille meritas poenas luet, tum exercitus</p>
    <p>Habebit, unde suam levet penuriam.</p>
    <p>Nec hic quid alii dicant curandum puto.</p>
    <p>Hostes habemur, et hostes cunctis dicimur,</p>
    <p>Nec nos amicorum esse dignatur loco.</p>
    <p>Quin ergo nos satis gerimus hostiliter.</p>
    <p>Sic sentient, quid nil meritos sit laedere,</p>
    <p>Et innocentes iure nullo persequi.</p>
    <p>DA. Non temere factum est, quod nocere nemini:</p>
    <p>Huc usque volui: sic enim innocentiam</p>
    <p>Nostram probare potuimus, quam plurimis</p>
    <p>Notam velim: tum nec iustum nec fas puto,</p>
    <p>Ut principis culpam mali populus luat</p>
    <p>Innoxius, qui plus satis tyrannide</p>
    <p>Huius premitur: At quando mea benignitas</p>
    <p>Nil proficit, nec beneficia Nabal mea</p>
    <p>Agnoscit, insuper et maledictis impetit,</p>
    <p>Hostemque me potius quam amicum postulat,</p>
    <p>Faciam (nisi vires Deus mihi ademerit)</p>
    <p>Magno ut suo malo iam nunc intelligat,</p>
    <p>Quanto satius foret me amicorum loco</p>
    <p>Habere, quam inimicum sine causa reddere.</p>
    <p>AB. Dudum haec mihi sententia fuit avuncule.</p>
    <p>Nam quid beneficiis certare proderit</p>
    <p>Cum iis, qui beneficia pro malefactis habent?</p>
    <p>Quin praecipuam nostrae calamitatis puto</p>
    <p>Tam pertinacis causam, quod nimium bonos</p>
    <p>Nosque erga hostes remissiores gessimus.</p>
    <p>Da. peccatum adhuc nihil est Abisae, et si fuit</p>
    <p>Peccandum, malo me nimia clementia</p>
    <p>Quam austeritate peccasse aut tyrannide.</p>
    <p>Satiusque iudico multis nocentibus</p>
    <p>IGNARUM et inscium parcere, quam sanguinem</p>
    <p>Unius hominis innocentis fundere.</p>
    <p>Sed rem ad socios referamus, atque singula</p>
    <p>Paremus, huc mox producturi militem.</p>
  </div>
  <div type="level2" xml:id="actus-iii.-scena-ii.">
    <head>29. ACTUS III. SCENA II.</head>
    <p></p>
  </div>
  <div type="level2" xml:id="argumentum.-10">
    <head>30. ARGUMENTUM.</head>
    <p>Ubi potu plus satis incaluit Nabal, pro suo more convivis est
    molestior. Opponit se huic Eubulus, quem dictis improbis et minis
    reicit. Quare cum res turbam minetur, convivium solvitur: a quo
    Nabal ebrius surgit, et suadente Glycylogo somno se tradit.</p>
    <p>NABAL, PHILOPOSIUS, DYSIGAMUS, GASTRODES, EUBULUS,
    GLYCYLOGUS.</p>
    <p>NA. Hem Philoposi, cur conniventibus sedes</p>
    <p>Oculis, quasi sopore pressus? tu quoque</p>
    <p>Dysigame parum laetus appares: quid haec</p>
    <p>Mutatio sibi volt? nimirum iurgia</p>
    <p>Uxoris iratae times. Ego perditam</p>
    <p>Meam potius vellem Abigaelem, quam ut minis</p>
    <p>Suis mea mihi interturbaret gaudia.</p>
    <p>DY. Nihil equidem de coniugis ira cogito,</p>
    <p>Eius quoniam assuevi rixis et iurgiis.</p>
    <p>Sed nescio quis languor caput mihi occupet</p>
    <p>Totumque corpus. NA. Si mihi velis obsequi</p>
    <p>Facile medebor: huncne scyphum conspicis?</p>
    <p>Quem praebibente me si totum exhauseris,</p>
    <p>Quicquid mali est, cedet. DY. Tentabo si queam.</p>
    <p>NA. Nunc laudo te. Salve liquor suavissime,</p>
    <p>Unica voluptas et salus mortalium.</p>
    <p>Tu corporis morbos et animi pellere</p>
    <p>Soles, gravesque curas et molestias</p>
    <p>Tuo sapore diluis: pereant tibi</p>
    <p>Qui male volunt. Hem, cernis ut bona fide</p>
    <p>Tecum egerim Dysigame? tuum est ut mihi</p>
    <p>Respondeas modo. DY. Nolo sic impleas</p>
    <p>Scyphum: nec enim tam plenus erat, cum sumeres</p>
    <p>Tu. NA. Demam aliquantum, ne tibi me iniurium</p>
    <p>Dicas: quid? itane placet? DY. Adhuc mihi nimium</p>
    <p>Videtur. NA. Atque deierare (si opus siet)</p>
    <p>Ausim, amplius bibisse me. PH. Quin tu bibis</p>
    <p>Tandem? turpe est vel propter unam guttulam</p>
    <p>Lites serere. DY. Tantundem igitur tibi praebibo,</p>
    <p>Quando ita placet. PH. Accipio lubens, tu fac modo</p>
    <p>Nabali, uti pollicitus es, respondeas.</p>
    <p>DY. Conabor equidem. NA. Sicne agis? quin ebibe</p>
    <p>Totum. DY. Profecto non queo. NA. Non desinam</p>
    <p>Mihi crede, nisi fidem mihi datam liberes.</p>
    <p>PH. Nec ipse sumam abs te, nisi totum ebibas.</p>
    <p>DY. Quin liberum te dico, modo ne cogar id</p>
    <p>Quod corporis vires superat facere. NA. At ego</p>
    <p>Numquam patiar bibendo ut me fefelleris.</p>
    <p>GA. Ne difficilior sis in re tam ludicra</p>
    <p>Dysigame, facile est enim, quod tam arduum</p>
    <p>Tibi videtur. DY. Non nescis qualis siem</p>
    <p>Gastrodes, at ita nunc meae se res habent,</p>
    <p>Ut si ebibere totum velim, minime queam.</p>
    <p>Quare unum ut hoc mihi condonetis obsecro.</p>
    <p>NA. Numquam faciam. EU. Quae tandem isthaec vesania est</p>
    <p>Nabal, ab homine ut petas qui a pecude impetres</p>
    <p>Numquam? sed te rogo mihi ut respondeas.</p>
    <p>NA. Si praebibas mihi respondebo lubens.</p>
    <p>EU. Vah, semper animus pocula tibi somniat:</p>
    <p>Quin aliud est, quod nunc abs te scire cupio.</p>
    <p>Vidistine unquam inter tuos ovium greges,</p>
    <p>Ut praebibendi certamen susceperint?</p>
    <p>Vel dic, si equos bovesue tales videris,</p>
    <p>Quales ego vos nunc invitus conspicor.</p>
    <p>NA. Vah stultitiam: iumenta sunt expertia</p>
    <p>Rationis: homines nos sumus, qui rectius</p>
    <p>Ratione ducti iudicare possumus</p>
    <p>De singulis. EU. Quin sic potius dicendum erat:</p>
    <p>Homines sumus, si corporis consideres</p>
    <p>Formam, et veluti sublimem vultum ad sidera</p>
    <p>Tollimus, ita rationis usos lumine</p>
    <p>Caelestis imitari nos vitae formulam</p>
    <p>Decebat: at quia rationem affectibus</p>
    <p>Subiecimus totamque praefocavimus,</p>
    <p>Eo redegit nos sathan dementiae,</p>
    <p>Ut nec naturae iura nec leges sequi</p>
    <p>Possimus, et multo minus illis obsequi.</p>
    <p>Iumenta enim pecudesque si observaveris,</p>
    <p>Quantum satis est, quantumque natura expetit</p>
    <p>Edunt bibuntque, nec minis nec fustibus</p>
    <p>Unquam efficies, ut amplius quicquam bibant</p>
    <p>Edantue: solus homo naturae legibus</p>
    <p>Minus obsequens eo venit vesaniae,</p>
    <p>Ut se sciens volensque perdat improbe:</p>
    <p>Nec sufficit se perdidisse, nisi insuper</p>
    <p>Alios simul certamine tam nefario</p>
    <p>Perdat. NA. Quid haec ad nos? tibi per me licet</p>
    <p>Iumenta pecudesque imitari, vel parcius</p>
    <p>Quoque (si libet) vivere: vicissim tu meo</p>
    <p>Me more vivere sinas (si sapis) nisi</p>
    <p>Forte experiri libeat, quantum corporis</p>
    <p>Virtute te praestem. EU. Imo facite quod lubet:</p>
    <p>Nec enim huc pugnandi, sed comedendi gratia</p>
    <p>Veni: tibi autem gratias agerem, nisi</p>
    <p>Illas mihi deberes tu, qui tam diis</p>
    <p>Ineptias vestras tulerim: nunc me domum</p>
    <p>Confero, ne vobis impedimento siem.</p>
    <p>GA. Quin surgimus omnes, accubituri denuo,</p>
    <p>Ubi ambulando satietas excussa erit.</p>
    <p>PH. Placet. DY. Nec ipse vos moror. NA. Hem, sicne subito?</p>
    <p>Sequar tamen. Quid hoc? Caput vertigine</p>
    <p>Totum rapitur. GL. Vin me tibi ducem praebeam</p>
    <p>Nabal? NA. Duce opus est ebriis, mihi non item.</p>
    <p>GL. Scio: attamen cavere oportet, ne mali</p>
    <p>Quid temere contingat tibi tanto viro,</p>
    <p>Quem patria tota vult diu superstitem.</p>
    <p>NA. Iessaeus ô si se upilio nunc offerat,</p>
    <p>Solique cum solo liceret congredi,</p>
    <p>Vah, quem virum me cerneret? GL. Quin hunc sine.</p>
    <p>Indignus enim est, quo cum manus tu conseras:</p>
    <p>Nec ipse tibi faceret pugnandi copiam,</p>
    <p>Si maxime velles. Quod si nunc me audias,</p>
    <p>Ad somnum te compones, ut sub vesperam</p>
    <p>Refectus, amicis denuo operam dare queas.</p>
    <p>NA. Itane faciundum censes? GL. Maxime. NA. Placet</p>
    <p>Consilium, quin ergo ingredimur. GL. I prae, sequar.</p>
  </div>
  <div type="level2" xml:id="actus-iii.-scena-iii.">
    <head>31. ACTUS III. SCENA III.</head>
    <p></p>
  </div>
  <div type="level2" xml:id="argumentum.-11">
    <head>32. ARGUMENTUM.</head>
    <p>Philoponus de Davidis contra Nabalem consilio certior factus,
    festinus ex agro advolat herum suosque praemoniturus. Inter eundum
    vero solus de servorum, qui imprudentibus et stolidis heris
    serviunt, conditione queritur.</p>
    <p>PHILOPONUS servus.</p>
    <p>SIT dura quamvis res gravisque seruitus,</p>
    <p>Multi parens laboris et periculi:</p>
    <p>Tamen beatos felicesque praedico,</p>
    <p>Quicumque heris inserviunt, duris quidem</p>
    <p>Prudentibus tamen et ratione praeditis.</p>
    <p>Hi etenim de servorum labore iudicant</p>
    <p>Aequius, iisque gratiam aliquando referunt.</p>
    <p>At si cui mentem rationemque abstulit</p>
    <p>Libido caeca sive affectus improbus,</p>
    <p>Indignus est, cui vel asini subserviant.</p>
    <p>Talis meus est Nabal, cui vix plumbeam</p>
    <p>Natura mentem tribuit: namque adeo nihil</p>
    <p>Ut res suas instituat prospicit, ut modo</p>
    <p>Toti suae domui malum nefarium</p>
    <p>Consciverit: quod nisi aliquo modo Deus</p>
    <p>[Note: Dimeter.]Avertat, omnes periimus.</p>
    <p>Id veni, ut hic renuntiem, si forsitan</p>
    <p>Tanto malo effugii quis inveniat viam.</p>
    <p>Quam nisi Abigael hera invenerit, actum puto.</p>
    <p>Monebo tamen, ut qui volunt sibi consulant.</p>
    <p>Sed ipsa commode egreditur: subtristis est</p>
    <p>Quantum video: nimirum Nabal ebrius</p>
    <p>Turbas dedit heic quoque. Quod si interrogem, nihil</p>
    <p>Dicet: adeo patienter illius solet</p>
    <p>Ineptias ferre: Heic ergo quid sola nunc</p>
    <p>Quiritetur, audiam priusquam colloquor.</p>
  </div>
  <div type="level2" xml:id="actus-iii.-scena-iiii.">
    <head>33. ACTUS III. SCENA IIII.</head>
    <p></p>
  </div>
  <div type="level2" xml:id="argumentum.-12">
    <head>34. ARGUMENTUM.</head>
    <p>Abigael Nabalis uxor egressa sola de mariti iniquis moribus
    conqueritur, bonae matronae officium suo exemplo adumbrans. Huic
    occurrens Philoponus imminens a Davide periculum exponit.</p>
    <p>ABIGAEL uxor Nabalis, PHILOPONUS.</p>
    <p>AB. Nae nos miseras et infelices admodum</p>
    <p>Natura condidit: quae cum nostrum genus</p>
    <p>Curis gravibusque addixerit molestiis,</p>
    <p>Solisque fere durissimam provinciam</p>
    <p>Et procreandi et nutriendi imposuerit</p>
    <p>Mortalium generis: tamen quasi parum</p>
    <p>Fecisset adhuc molestiae, viros quoque</p>
    <p>Simul dedit, quorum importunis legibus,</p>
    <p>Quin etiam iniquis, subiacere oporteat.</p>
    <p>Neque tamen haec quisquam loqui me existimet,</p>
    <p>Ut vulgus hoc solet mulierum: quae quia</p>
    <p>Suis student affectibus, iniquas viris</p>
    <p>Praebent se, et omnes improbant, dum scilicet</p>
    <p>Ipsae imperium exercere cupiunt in viros.</p>
    <p>Longe alia mens est mihi: namque viro ut imperem</p>
    <p>Tam non peto, ut nihil mihi sit molestius,</p>
    <p>Quam nacta quod sum talem, qui nil possiet</p>
    <p>Prospicere, quod mihi domuique sit utile,</p>
    <p>Ut sic merito parere me velit sibi.</p>
    <p>Adeo nihil curat, nec quicquam pensi habet,</p>
    <p>Modo gulae ventrique serviat suo.</p>
    <p>Quin venter est totus: suis quem si velim</p>
    <p>Coloribus pingere, diem mihi citius,</p>
    <p>Quam verba dicendique materiam putem</p>
    <p>Heic defuturam. Sed tamen illud maxime</p>
    <p>Dolorem adauget, quod cui credam meas</p>
    <p>Curas reperire non queo. Nam si foras</p>
    <p>Illius efferam vitia: non me puto</p>
    <p>UXORIS officio piae fungi et bonae,</p>
    <p>QUAM FERRE convenit mariti crimina</p>
    <p>Potius, quiritando quam temere traducere.</p>
    <p>Ut vero coram servulis aliquid querar,</p>
    <p>Quantum video, longe est inconsultissimum.</p>
    <p>Nec enim amplius colent, quem talem noverint,</p>
    <p>Nec, ut decet, res curabunt fideliter.</p>
    <p>Ut ipsa nihil existimem esse stultius</p>
    <p>REIque DOMEsticae periculosius,</p>
    <p>Quam coniugum simultatem et discordiam.</p>
    <p>Hanc si incidisse cernant vel vilissimi</p>
    <p>Ex servulis, heros protervi spernere</p>
    <p>Audent, et imperiose semper obloqui.</p>
    <p>Quid restat ergo, quam ut patienter omnia</p>
    <p>Feram, meoque in animo sola concoquam,</p>
    <p>Quicquid mali accidit? ne dum inconsultius</p>
    <p>Quicquam facio, maioris sim molestiae</p>
    <p>Mihi auctor, ac utrique plus incommodem.</p>
    <p>PH. Deum immortalem, quis muliebri in pectore</p>
    <p>Tantum inveniri existimet prudentiae?</p>
    <p>Virum hanc natam esse oportuit, sic prospici</p>
    <p>Rebus potuisset melius et salubrius.</p>
    <p>AB. Quis hic loquitur? hem Philopone, quid huc insolens</p>
    <p>Ades? nihilne ruri est tibi negotii?</p>
    <p>Quid tristis es? PH. Non temere est quod tristis sum hera,</p>
    <p>Nec temere factum, quod venire conspicis</p>
    <p>Me nunc. Nam si unquam consilio maturo opus</p>
    <p>Fuit, cumprimis nunc opus hoc esse arbitror:</p>
    <p>Adeo in angustum sunt redactae copiae</p>
    <p>Nostrae omnes, ut nisi Deus custodiat</p>
    <p>Miris modis, actum est, periimus funditus.</p>
    <p>AB. Quid vero id est? quisue eius est auctor mali?</p>
    <p>PH. Herus Nabal. AB. Hei me miseram: sed dic tamen,</p>
    <p>Quî istud potuerit, qui pedem numquam hodie</p>
    <p>Quantum ipsa scio extulit foras. PH. Id nescio,</p>
    <p>Sed hoc scio hera, nos illius culpa magis</p>
    <p>Periclitari nunc, malumque atrocius</p>
    <p>Incumbere, quam antehac numquam. AB. Mi Philopone</p>
    <p>Dic quid siet, nec me diutius tene</p>
    <p>Suspensam. PH. Scin venisse ad herum hodie nuntios,</p>
    <p>Quos commeatus gratia transmiserat</p>
    <p>Huc David, in hac qui considet vicinia?</p>
    <p>AB. Tales equidem nullos vidisse me scio.</p>
    <p>PH. Atqui hic fuisse dico supplices, et ab</p>
    <p>Hero petiisse, ut ipsorum penuriae</p>
    <p>Consultum vellet. Hos remisisse vacuos</p>
    <p>Non contentus, quin insuper convicia</p>
    <p>Dira et nefanda contra insontes protulit.</p>
    <p>Idque immerito: nam nulla ab his iniuria</p>
    <p>Est facta nobis unquam: imo si (ut convenit)</p>
    <p>Verum fateri oporteat, meliora sunt</p>
    <p>Meriti de hero, de te, et de nobis omnibus.</p>
    <p>Nam ex quo sub his fixere castra finibus,</p>
    <p>Nos nostraque omnia non minus quam propria</p>
    <p>Defenderunt, instarque propugnaculi</p>
    <p>Murique fuerunt nobis noctes et dies.</p>
    <p>Quare dolet tanta haec viris iniuria,</p>
    <p>Et maxime Davidi, cuius quae siet</p>
    <p>Virtus animi, et quam fortis illi dextera</p>
    <p>Ad arma, neminem nescire existimo.</p>
    <p>Accedit his malum, fames, teterrimum,</p>
    <p>Quam nemo miles ferre vult diutius.</p>
    <p>Sed quid opus est multis? Eo ventum est herae,</p>
    <p>Ut contra nos omnes armarit milites</p>
    <p>David, domum hanc petiturus, ut hanc iniuriam</p>
    <p>Ulciscatur: nec iam cibum aut potum petet,</p>
    <p>Sed nostra corpora atque sanguinem hauriet.</p>
    <p>Id ex quodam, qui illius ordinis et loci est</p>
    <p>Rescivi, eiusque nunc adveni gratia.</p>
    <p>AB. Vide Philopone, haec ut mihi vera nunties.</p>
    <p>Namque ut peccasse herum putem imprudentia,</p>
    <p>Prudentiorem et aequiorem iudico</p>
    <p>Tamen Davidem, quam quod unius ob scelus</p>
    <p>Se innoxio multorum sanguine polluat.</p>
    <p>PH. Imo ipse vidi, hera, iam paratos milites</p>
    <p>Totosque furentes extra vallum progredi,</p>
    <p>Ac ordines instruere, queis huc advolent.</p>
    <p>Quare quid heic sit facto opus mox dispice,</p>
    <p>Nisi perire nos vis omnes funditus.</p>
    <p>AB. Videbo si quid consulendo possiem.</p>
    <p>Ingressus at tu servulis renuntia</p>
    <p>Parati ad iter ut singuli sient, ego</p>
    <p>Mox adero, si quae sunt agenda peregero.</p>
  </div>
  <div type="level2" xml:id="actus-iii.-scena-v.">
    <head>35. ACTUS III. SCENA V.</head>
    <p></p>
  </div>
  <div type="level2" xml:id="argumentum.-13">
    <head>36. ARGUMENTUM.</head>
    <p>Abigael servulo ne se conquerentem audiat amandato consilium de
    Davide muneribus placando init, etc.</p>
    <p>ABIGAEL sola.</p>
    <p>NUm quae mulierum vivit infelicior</p>
    <p>Me? quam tot undique exagitant incommoda,</p>
    <p>Ut unde potissimum querendi exordium</p>
    <p>Sumam, ignorem. Nam quid vel opes vel liberos</p>
    <p>Deflere prodest? cum periculum omnibus</p>
    <p>Commune sit propositum, quod nos et domum</p>
    <p>Evertat omnem? Hei quos, Deus, reservor in</p>
    <p>Usus tandem? cur sola tot laboribus</p>
    <p>Periculisque numquam non sum exercita</p>
    <p>In hunc diem usque? num ut lacrimabilem domus</p>
    <p>Occasum et infandam ruinam cernerem?</p>
    <p>At interim meus ille stertit strenue</p>
    <p>Vino madens et aggravatus crapula,</p>
    <p>Nil pensi habens, nil de futuris cogitans,</p>
    <p>Nec si excitem quicquam poterit succurrere.</p>
    <p>Quid faciam igitur? fugamne moliar, mihi ut</p>
    <p>Consulam, et illum tantis periculis, sibi</p>
    <p>Quae ipsus conscivit, nunc sinam demergier?</p>
    <p>Non hoc faciam. Nam sit licet dignus malo,</p>
    <p>Indigna tamen sum ego, malum quae illi struam.</p>
    <p>Quin potius experior, furor ne militum</p>
    <p>Possit sedari, si viaticum offeram</p>
    <p>Sponte, ac furentes mitigem muneribus.</p>
    <p>Nec enim tam inhumanum Davidem existimo,</p>
    <p>Ut nec rationibus, nec donis, nec prece</p>
    <p>Placarier possit. Parabo igitur cito</p>
    <p>Panes ducentos et cados vini duos,</p>
    <p>Addam his oves, uvas ficusque, et supplices</p>
    <p>Manus precesque, ut iram mitiget suam.</p>
    <p>Imprimis ô Deus precor ut mihi adsies,</p>
    <p>Quo grata sint hosti quae adorno munera.</p>
    <p>Sed quid diutius ipsa mecum haec disputo?</p>
    <p>Quin ocius parari mando singula,</p>
    <p>Ne quid mali gravioris haec mora afferat.</p>
  </div>
  <div type="level2" xml:id="actus-iiii.">
    <head>37. ACTUS IIII.</head>
    <p></p>
  </div>
  <div type="level2" xml:id="scena-i.-3">
    <head>38. SCENA I.</head>
    <p></p>
  </div>
  <div type="level2" xml:id="argumentum.-14">
    <head>39. ARGUMENTUM.</head>
    <p>Producit armatas copias e castris David, et Nabalis domum
    oppugnaturus instruit aciem.</p>
    <p>DAVID, IOAB, ABISAUS, OCYMACHUS, SPHENDONITES.</p>
    <p>DA. Nae ego omnium mortalium miserrimus,</p>
    <p>In cuius odium conspiravisse arbitror,</p>
    <p>Quotquot per orbem totum vivunt hodie.</p>
    <p>Ut nec benefactis, nec rationibus aliis</p>
    <p>Efficere possim, de me ut aequius velint</p>
    <p>Sentire, meque sibi amicum esse postulent.</p>
    <p>Sed ut alios omnes sinam: quid non boni</p>
    <p>Et officii in Nabalem contuli? illius</p>
    <p>Dum res mea servo cura atque industria:</p>
    <p>Is vero dum mihi gratiam debet bonam,</p>
    <p>Convitiis lacessit, et ceu hostem minis</p>
    <p>Petit: haecne ego diutius feram Ioab?</p>
    <p>Numquam faciam, quin emori potius velim.</p>
    <p>IO. Si sic pergas David, brevi consultum erit</p>
    <p>Nobis: nec enim dictu facile est, quantum mali</p>
    <p>Tua haec in hostes indulgentia dederit.</p>
    <p>Habent enim proprium hoc tyranni, ut quo magis</p>
    <p>Cedas, eo magis timeri se putent,</p>
    <p>Magisque saeviant; at ubi neque metui</p>
    <p>Se, nec minas ipsorum formidabiles</p>
    <p>Esse amplius vident, animo sibi conscio</p>
    <p>Male perciti cervos leporesque refferunt,</p>
    <p>Quos tu leones esse putabas antea.</p>
    <p>DA. Nabalem ergo exemplum faciam, quo intelligant</p>
    <p>Omnes, quid immerentes sit lacessere.</p>
    <p>Sancteque iuro per Iehovae numina,</p>
    <p>Quae mihi inimica velim, nisi ante crastinam</p>
    <p>Lucem tam ipsum quam omnem ipsius domum et greges</p>
    <p>Confecero totos. AB. Quin igitur ilico</p>
    <p>Instruitur acies, militesque prodeunt</p>
    <p>Huc? DA. Nonne venire vides? Ioab tu dexterum</p>
    <p>Cornu tene, laevum tu Abisae ducito.</p>
    <p>Ego medium in hostem phalanges dirigam.</p>
    <p>Videte ut ordines seruent, et singuli</p>
    <p>Signum, quod ipse sum daturus, sedulo</p>
    <p>Exspectent, nec aliquis suo ausit cedere</p>
    <p>Loco. OC. Ego cura hac minime opus esse existimo:</p>
    <p>Nam neminem fore scio, qui venientibus</p>
    <p>Se opponat, et pugnantes contra dimicet,</p>
    <p>Quin irruimus ergo undique, ne dum in agmine</p>
    <p>Struendo solliciti sumus frustra, fugam</p>
    <p>Ipsi capessant, et labor sit irritus</p>
    <p>Omnis. DA. Nae tu imprudenter ista, ut omnia</p>
    <p>Ocymache: Cura mihi et studiosa industria,</p>
    <p>Ut semper, ita in bello non utilis modo</p>
    <p>Sed et necessaria videtur: ubi socordia</p>
    <p>Partam quoque saepius perdit victoriam.</p>
    <p>Nec mihi sapere videtur, hostem qui suum</p>
    <p>Contemnit. Ut enim dura res necessitas</p>
    <p>Est, sic timidum etiam ad arma quandoque excitat</p>
    <p>Ut et potentiorem contra ausit aliquid.</p>
    <p>Sed Sphendonites quo nam sese hinc contulit?</p>
    <p>SP. Hem adsum David, nec aliud animo cogito,</p>
    <p>Meam quam ut hodie virtutem probem tibi.</p>
    <p>DA. Tu cum Ocymacho tibi commissas copias</p>
    <p>Partire, funditorum ut alae cornua</p>
    <p>Utrinque cingant. At quam primum conspici</p>
    <p>Hostis potest, paulum progressi ad proelium</p>
    <p>Fundis lacessite et globorum grandine:</p>
    <p>Manum tamen ne conferatis comminus,</p>
    <p>Ne pauciores vos plures forte obruant.</p>
    <p>SP. Faxim, modo Deus adsit, ne mihi manu,</p>
    <p>Vel animum defuisse possis conqueri.</p>
    <p>DA. Reliqua, Ioab, dispone dum ipse revertor huc.</p>
    <p>Nam in castra me recipio, ut illic singula</p>
    <p>Curentur, illinc ne mali quid accidat,</p>
    <p>Dum nos movemus illuc, IO. Curabo omnia.</p>
  </div>
  <div type="level2" xml:id="actus-iiii.-scena-ii.">
    <head>40. ACTUS IIII. SCENA II.</head>
    <p></p>
  </div>
  <div type="level2" xml:id="argumentum.-15">
    <head>41. ARGUMENTUM.</head>
    <p>Abigael cum commeatu Davidi obviam progressa supplicat. David
    precibus huius motus a cruento incoepto desistit, sicque turba, quae
    ingens malum datura videbatur, restinguitur.</p>
    <p>ABIGAEL, SPUDAEUS, PHILOPONUS, DAVID, IOAB, ABISAUS,
    OCYMACHUS.</p>
    <p>ABIG. Praecedite vos lento gradu, quo subsequi</p>
    <p>Possim facilius: ceterum ubi ad montis pedem</p>
    <p>Ventum fuerit, cum sarcinis subsistite.</p>
    <p>Tu vero Spudaee, ut nihil omittatur hic</p>
    <p>Per neglegentiam, vide. SP. Dictum putae</p>
    <p>Factumque, quod mea arte possit effici.</p>
    <p>Nam si meam unquam industriam tibi commodam</p>
    <p>Experta es, heic vigilantiorem senties</p>
    <p>Multo. PH. Faciam ipse quoque, ne abs te culparier</p>
    <p>Possim, Deumque nostro huic conatui</p>
    <p>Non defuturum spero. ABIG. In hoc certe mihi</p>
    <p>Spes omnis est sita: solus enim est, mortalium</p>
    <p>Qui corda manu sua regit, solus novas</p>
    <p>Potest voluntates creare, prout velit.</p>
    <p>IDEMque sibi fidentes numquam deserit.</p>
    <p>Sed hei miseram me, quis strepitus iste est? quis hic</p>
    <p>Fragor? nimirum hostes huc irati movent.</p>
    <p>DA. Sunt salva nobis castra viri, nec arbitror</p>
    <p>Aliquid mali inde exoriturum: vos modo viros</p>
    <p>Praebete vos, cautique nunc producite</p>
    <p>Agmen: Deus sic coepta nostra dirigat.</p>
    <p>ABIG. Hei arma Spudaee heic hostilia conspicor.</p>
    <p>Tota tremo: num quae femina infelicior</p>
    <p>Est me? quid agam? vel quod dicendi exordium</p>
    <p>Sumam? metus vocemque linguamque occupat.</p>
    <p>O Nabal, in quae nos pericula conicis?</p>
    <p>DA. Quid istud agminis est Ioab, quod obviam</p>
    <p>Procedit huc nobis? armati, an sarcinis</p>
    <p>Veniunt onusti? IO. Nescio hercle: sed nisi</p>
    <p>Fallunt me oculi, cibaria ferunt: miror hoc</p>
    <p>Quid sibi velit. ABIS. Nabalis isti servuli</p>
    <p>Videntur esse, quem fortasse paenitet</p>
    <p>Suae tenacitatis et avaritiae,</p>
    <p>Sed quid video? profecto mulier agminis</p>
    <p>Istius est dux. OC. Hosne venire ad nos vides</p>
    <p>David? quin ergo hos contra ruimus? DA. Hem, mane:</p>
    <p>Nam primum inermem turbam caedere non placet.</p>
    <p>PRIOR est petendus, huius, qui mali est caput.</p>
    <p>Nec hos temere huc venire credo, maxime</p>
    <p>Cum mulier haec, quantum video, forma et habitu</p>
    <p>Honesta sit: magnum profecto quid ferunt.</p>
    <p>Sistamus hic paulo gradum, ut quid sibi velint</p>
    <p>Intelligamus. ABIG. Hei mihi, nimirum hic est</p>
    <p>David, reliquos qui armis et toto corpore</p>
    <p>Excellit: heu quos vultus, et quae lumina</p>
    <p>Video? minas caedesque spirant: sed tamen</p>
    <p>AUDENDUM aliquid est pro salute publica.</p>
    <p>Adibo. DA. Tu quae es? et unde venis huc insolens?</p>
    <p>Quaeve muliebres animos movet audacia,</p>
    <p>Armato ut ausis mihi meisque occurrere?</p>
    <p>ABIG. Res magna, mi domine, gravisque me impulit.</p>
    <p>Nam quo tuam nostramque salutem vindicem,</p>
    <p>Supplex venio, et mihi imputare te velim</p>
    <p>Omnem hanc iniquitatem, qua peccavit in</p>
    <p>Te vir meus: quare precor ut ancillulam</p>
    <p>Tuam tibi loquentem benignus audias.</p>
    <p>Peccavit in te Nabal, idque gravissime,</p>
    <p>Dignusque mihi etiam videtur, qui malum</p>
    <p>Ferat: sed indignus tu, qui illud inferas.</p>
    <p>Nam si muscarum examen haud captat aquila,</p>
    <p>Nec pulicis morsum ferarum rex Leo</p>
    <p>Curat: quid ab hoc te accepta movet iniuria?</p>
    <p>Nam quantus est, Nabal vere est, et nomini</p>
    <p>Respondet, in se nihil habens vel consili</p>
    <p>Vel auxilii, totusque carne ducitur.</p>
    <p>Quod si tui me convenissent nuntii,</p>
    <p>Numquam haec patrata in te fuisset iniquitas.</p>
    <p>Sed bene Deus consuluit adhuc, qui sanguinem</p>
    <p>Ne funderes prohibuit, et tibi obviam</p>
    <p>Me fecit: huius itaque gratia mihi</p>
    <p>Quicquid mali hoc est condona, sintque similes</p>
    <p>Nabalis omnes, qui malum tibi struunt.</p>
    <p>Tu potius hoc, quod offero, munusculum</p>
    <p>Benignus accipe, ut tuis sit servolis,</p>
    <p>Quo nunc famis necessitatem mitigent.</p>
    <p>Sic firma sit semperque salva tibi domus,</p>
    <p>Tuisque laeta cedant cuncta posteris.</p>
    <p>Sic tu malis exemptus omnia sentias</p>
    <p>Felicia, quod brevi futurum firmiter</p>
    <p>Spero: Deus siquidem populi regem sui</p>
    <p>Constituit olim, et illius tu proelia</p>
    <p>Geris. Licet ergo te contra quam plurimi</p>
    <p>Insurgere ausint, et peremptum postulent,</p>
    <p>Nihil tamen proficient: nam tuebitur</p>
    <p>Te dominus, et animam tuam custodiet.</p>
    <p>Hostesque tuos funda rotatos plumbei</p>
    <p>Globi instar abiciet procul. Tunc regio</p>
    <p>Insignis honore digna laudis praemia</p>
    <p>Feres: nec hoc postremum erit quo gaudeas,</p>
    <p>Quod sanguine innocente non foedaveris</p>
    <p>Manus: sed et nec mens sibi male conscia</p>
    <p>Terrebit: Horum memor animum iratum preme.</p>
    <p>Et si quando horum te meminisse iuverit,</p>
    <p>Tuae simul memineris, oro, ancillulae.</p>
    <p>DA. O faustam felicemque diem, quae te obviam</p>
    <p>Mihi dedit. Quid vero primum praedicem?</p>
    <p>Tene, et tuos mores, tuaeque gratiam</p>
    <p>Linguae? cui lubens fateor debere me,</p>
    <p>Quod innocentis non reus sum sanguinis.</p>
    <p>An potius illum, qui te talem condidit?</p>
    <p>Nam testor hunc, mihique credas velim:</p>
    <p>Nisi tua nos praevenisset sollertia,</p>
    <p>Extremus hic vobis illuxisset dies.</p>
    <p>Sed accipimus, quae huc attulisti munera,</p>
    <p>Tu laeta domum, qua venisti, revertere,</p>
    <p>Et res viri (qui indignus est te coniuge)</p>
    <p>Tuasque pergito curare fideliter.</p>
    <p>ABIG. Bene tu quidem mi domine: quare gratiam</p>
    <p>Me plurimam debere tibi fateor lubens.</p>
    <p>Faxit Deus aliquando, qui regit omnia,</p>
    <p>Ut sit mihi de te bene merendi occasio,</p>
    <p>Idemque te suo favore protegat.</p>
    <p>Adeste servuli, domum nos ocius</p>
    <p>Hinc conferamus, ne quid illic accidat</p>
    <p>Incommodi: tu illos Spudaee ducito.</p>
    <p>DA. Heus Ocymache, tu funditores ilico</p>
    <p>Reducito huc: tu vero Ioab exercitum</p>
    <p>Cum commeatu in castra deductum cibo</p>
    <p>Refice, tum quae curanda sunt, cura probe.</p>
    <p>IO. Eo: sequimini vos: Abisae, tu ultimos,</p>
    <p>Ut ordinem seruent, cohibe. Vah SOLERTIA</p>
    <p>QUID non muliebris efficit? quamquam mihi</p>
    <p>Non displicet tantae mulier industriae.</p>
    <p>Nam mihi quoque facilius fuerit, famelicos</p>
    <p>In castra reducere ad cibos, quam ad proelium.</p>
    <p>Tu quid Abisae sentis? AB. Probe pronuntias.</p>
    <p>Nabal revera hic est, nimisque plumbeus.</p>
    <p>Quare sinamus hunc, dummodo cibaria</p>
    <p>Inscius, et invitus etiam, transmiserit.</p>
  </div>
  <div type="level2" xml:id="actus-iiii.-scena-iii.">
    <head>42. ACTUS IIII. SCENA III.</head>
    <p></p>
  </div>
  <div type="level2" xml:id="argumentum.-16">
    <head>43. ARGUMENTUM.</head>
    <p>Abigael Nabali, sobrio iam, quantum sibi suisque omnibus mali sua
    improbitate asciverit, narrat. Habetur in his piae et prudentis
    matronae typus. Econtra Nabal sui ingenii stupiditatem magis
    magisque probat.</p>
    <p>NABAL, ABIGAEL.</p>
    <p>NA. At at nimis me heri bibisse sentio,</p>
    <p>Vicitque vinum quod bibi: Vah nausea</p>
    <p>Stomachi quid haec portendit? quid guttur siti</p>
    <p>Arens, manusque tremula? quid pedes loco</p>
    <p>Qui stare nesciunt? Itane nondum mihi</p>
    <p>Edormiisse hesternam videor crapulam?</p>
    <p>Beatus ille, qui si quando largius</p>
    <p>Potet, ferendo tamen est, nec molestiam</p>
    <p>Tantam experitur, nec caput vertigine,</p>
    <p>Nec membra sentit tota delassarier.</p>
    <p>Unum hoc mihi si contigisset, neminem</p>
    <p>Mortalium qui victitant me dicerem</p>
    <p>Beatiorem: Nec tamen hoc solum mihi</p>
    <p>Animum molestat: sed quod uxor quoque data est,</p>
    <p>Quae ut moribus meis nequaquam convenit,</p>
    <p>Ita iurgiis, si quando plus bibi, enecat.</p>
    <p>Nam si semel iurgare coeperit, sui</p>
    <p>Oblita diem totum rixando transigit.</p>
    <p>Nec dubito, quin hodie quoque eloquentiam</p>
    <p>Illius audire oporteat me. Quid fores</p>
    <p>Crepuere? profecto huc ipsa prodit: tristis est.</p>
    <p>Nimirum aliquid iurgabit. AB. Huc modo virum</p>
    <p>Exisse meum dixere servuli. Sed en</p>
    <p>Coram video, quem quaero. Felix sit precor</p>
    <p>Huius tibi exortus diei, et laetior</p>
    <p>Multo, quam hesternae, quam tua culpa sere</p>
    <p>Funestam fecisti tibi et omnibus tuis.</p>
    <p>NA. Nonne hoc fore praedixi? Quam tu mihi nuntias</p>
    <p>Culpam? malive quid patravi, qui diem</p>
    <p>Totum sodales inter et suavissimos</p>
    <p>Transegi amicos? nec aliquid vel iurgii</p>
    <p>Vel pugnae obortum est. AB. Scio domi quid feceris</p>
    <p>Postquam accubitum est. Sed mi vir, audi me obsecro,</p>
    <p>Et pauca te roganti mihi respondeas.</p>
    <p>Venere ad te a Davide missi nuntii,</p>
    <p>Qui commeatum poscerent? NA. Quid ni? AB. Quid his</p>
    <p>Datum est responsi? NA. Quo mihi quam maxime</p>
    <p>Digni videbantur: negavi his omnia</p>
    <p>Quae postulabant. AB. Quid? negasti? NA. Scilicet.</p>
    <p>Nec enim aliquis me sic desipere existimet,</p>
    <p>Ut quae meis parata sunt laboribus,</p>
    <p>Eiusmodi errones temere auferre patiar.</p>
    <p>AB. Prudenter. O si ita semper res domestica</p>
    <p>Curae tibi esset. NA. Tum suis coloribus</p>
    <p>Illos probe pinxi. AB. Bene: sed an non manus</p>
    <p>Horum timebas? NA. Egone? quasi vero duo</p>
    <p>Vel tres famelici mendici quidpiam</p>
    <p>Me contra auderent. AB. Sed quid illi? NA. Iniquius</p>
    <p>Quidem ferebant, sed minati plurima</p>
    <p>Tandem digressi sunt. AB. Quibus autem viribus</p>
    <p>Occurres, si fortasse armatas copias</p>
    <p>Adducat huc David, vi tibi ut extorqueat,</p>
    <p>Quod non potuit verbis abs te impetrarier?</p>
    <p>NA. Illumne tantum facinus ausurum putas</p>
    <p>Unquam? AB. Nescio: sed si fortasse auderet hoc,</p>
    <p>Tu quid faceres? NA. Res ipsa consilium daret.</p>
    <p>AB. At consilio iam opus est, ne forte serius</p>
    <p>Deliberes. NAM MULTA suadet improba</p>
    <p>Fames: tum proprium hoc habent fere milites,</p>
    <p>FAME Licis ut cuncta licere existiment.</p>
    <p>NA. Existiment licet hoc, pedem tamen huc ferent</p>
    <p>Numquam. AB. Vide mi vir, temere ut tua omnia</p>
    <p>Dicas, faciasque atque ego tibi edico palam,</p>
    <p>Heic in propinquo cum suis cohortibus</p>
    <p>Fuisse iam Davidem: non viaticum ut</p>
    <p>Dares, sed ut te cum domo et omnibus tuis</p>
    <p>Exscinderet: nec dubium est, quin iam perditi</p>
    <p>Miseris modis essemus omnes, nisi Deus</p>
    <p>Sua mihi affuisset ope, qui spiritu</p>
    <p>Suo monuit me quid facerem, simulque cor</p>
    <p>Davidis, ut hoc incoeptum omitteret, impulit.</p>
    <p>Adeo in acie novaculae res sita fuit.</p>
    <p>NA. Dic obsecro, ludisne tu, an vera haec refers?</p>
    <p>AB. Ah, egone ludam nunc in re tam seria?</p>
    <p>Quin tota adhuc tremo, quoties mentem mihi</p>
    <p>Subit tremendus ille aspectus militum,</p>
    <p>Quem pertuli, et quoties verba minasque recolo,</p>
    <p>Armaque, strepitumque armorum et rauca cornua.</p>
    <p>Tum tota adhuc versatur ob oculos mihi</p>
    <p>Rerum facies, et iam videre me puto</p>
    <p>Huc irruentem militem, qui servulos</p>
    <p>Caedat palantes, qui greges innoxios</p>
    <p>Mactet, qui te somno sepultum et crapula</p>
    <p>Affligat humi, gladioque pectus hauriat</p>
    <p>Tuum, domumque flammis totam consecret.</p>
    <p>NA. Hei me miserum, qui numquam id fore putaverim.</p>
    <p>AB. Atqui hoc ipsum est unum, quod usque conqueror.</p>
    <p>Quod nec, quod e re nostra est, ipse prospicis,</p>
    <p>Nec consulentem me patienter fers: sed et</p>
    <p>Alii si consilium ferant, tibi qui bene</p>
    <p>Volunt, ita consiliis illorum tu obstrepis,</p>
    <p>Quasi pudendum sit te ab aliis discere.</p>
    <p>Vel in convivio heri, quid immodestiae</p>
    <p>Est abs te omissum? qui nec Eubulo seni,</p>
    <p>Fautori et amico maximo, peperceris?</p>
    <p>At interim egregie (si Diis placet) tibi</p>
    <p>De Glycylogo prospexisti, quo non puto</p>
    <p>Quemquam modo vivere, magis qui commodus</p>
    <p>Siet, ut vel opulentissimos depauperet.</p>
    <p>NA. Ah iurgiis ne me eneca, quando miser</p>
    <p>Sum plus satis: ita me tua haec oratio</p>
    <p>Totum pene exanimavit: quin hoc dicito</p>
    <p>Potius mea lux, malum istud ut tu avorteris?</p>
    <p>AB. Non fert locus nec tempus, ut nunc singula</p>
    <p>Dicam, sed intro progressus cuncta audies.</p>
    <p>NA. Eo. AB. Abiit hic: vah stultitiam et amentiam</p>
    <p>Hominis. Virosne tales esse convenit,</p>
    <p>In queis nihil sit mentis aut prudentiae?</p>
    <p>Sequar, suis ut intus hunc coloribus</p>
    <p>Pictum severe et dignis increpem modis.</p>
  </div>
  <div type="level2" xml:id="actus-iiii.-scena-iiii.">
    <head>44. ACTUS IIII. SCENA IIII.</head>
    <p></p>
  </div>
  <div type="level2" xml:id="argumentum.-17">
    <head>45. ARGUMENTUM.</head>
    <p>Dysigamus solus de suae uxoris moribus iniquis queritur.
    Introducta est autem huius descriptio, ut hac antithesi seu
    collatione Abigaelis virtus magis elucescat.</p>
    <p>DYSIGAMUS.</p>
    <p>AN quisquam hominum me vivit infelicior.</p>
    <p>Certe inveniri posse neminem puto,</p>
    <p>Qui maxima in rerum affluentia magis</p>
    <p>Egeat quam ego: cuius mali causa unica</p>
    <p>Est uxor, uxoris tam indigna nomine,</p>
    <p>Ut bestia potius vocari debeat,</p>
    <p>Aut si quid ipsi bestiis nocentius</p>
    <p>Vivit. Domi siquidem manere si velim,</p>
    <p>Non antea iurgare venefica desinit,</p>
    <p>Donec domo me eiciat. Ubi hoc fit, neminem</p>
    <p>Ad quem recipiam me habeo, praeter hucn meum</p>
    <p>Vicinum Nabalem (quia Eubulus aliis</p>
    <p>Semper negotiis severioribus</p>
    <p>Obstrictus heic nobis operam dare non potest)</p>
    <p>Ubi vero ad huc ventum est, qui praeter pocula</p>
    <p>Nil somniat sapitque, fieri non potest,</p>
    <p>Quin ipse quoque paulo bibam fecundius,</p>
    <p>Facetiorque domum redeam. Sed proh Deum,</p>
    <p>Hoc si fiat, quae fulgura et quae fulmina</p>
    <p>Uxoris excipio? quae me non ebrium,</p>
    <p>Sed porcum, et asinum, utrem canemque clamitat.</p>
    <p>Nec ante potest finem invenire iurgiis</p>
    <p>Convitiisque, donec res ad verbera</p>
    <p>Manusque perveniat, queis si feliciter</p>
    <p>Aeque, ut maledictis pugnaret, profecto iam</p>
    <p>Olim periissem funditus. Sic vero fit</p>
    <p>Uxoris intemperie, ut nec domi queam</p>
    <p>Meis frui, nec foris amicis libere</p>
    <p>Conversari, dum huius vel experirier</p>
    <p>Vel pertimescere me oportet vesaniam.</p>
    <p>Profecto, si cui uxor fidelis contigit</p>
    <p>Et commoda, is thesaurum incomparabilem</p>
    <p>Se possidere credat, eique indulgeat</p>
    <p>Lubens, diu ut talem tenere possiet.</p>
    <p>Sed quem subito a Nabale prodire video?</p>
    <p>Spudaeus est: tristis videtur: quid siet</p>
    <p>Miror, facile tamen quod est rescivero.</p>
  </div>
  <div type="level2" xml:id="actus-iiii.-scena-v.">
    <head>46. ACTUS IIII. SCENA V.</head>
    <p></p>
  </div>
  <div type="level2" xml:id="argumentum.-18">
    <head>47. ARGUMENTUM.</head>
    <p>Spudaeus Nabalem aegrotare, Philoponus vero eundem iam obiisse
    narrant Dysigamo. Continet tota scena ebrietatis detestabiles
    fructus, et quam studiose caveri debeat.</p>
    <p>SPUDAEUS, DYSIGAMUS, PHILOPONUS.</p>
    <p>SP. Profecto quantum res heri video mei,</p>
    <p>Brevi futurum credo, quod hera saepius</p>
    <p>Praedixit, et ego sum ominatus antea.</p>
    <p>DYS. Quid istud est mali? Hem Spudaee, quid de hero</p>
    <p>Heic mussitas? SP. Ipsius nunc doleo vicem,</p>
    <p>Qui temperantius ut viveret, adducier</p>
    <p>Numquam potuit, donec suo magno malo</p>
    <p>Iam discit, ipsius studuisse commodo,</p>
    <p>Quos ipse sibi inimicos esse credidit.</p>
    <p>DYS. Quid ita? SP. Quia intus iam iacet propior neci</p>
    <p>Quam vitae. DYS. Nabalemne tu dicis, qui heri</p>
    <p>Et nudius tertius incolumis suaviter</p>
    <p>Nobiscum epulatus est? SP. Ego tam suaviter</p>
    <p>Epularier nolim. DYS. Expedi quaeso ocius</p>
    <p>Me, quid patitur mali? SP. Faciam: Vix hodie</p>
    <p>E lectulo cum prodiisset, questus est</p>
    <p>Noctem sibi fuisse difficillimam,</p>
    <p>Totumque dolere sibi caput gravedine,</p>
    <p>Sed et praecordia circum acuti quidpiam</p>
    <p>Instar stimuli pectus latusque pungere</p>
    <p>Sinistrum. Ibi nihil nos suspicarier</p>
    <p>Tanti mali, sed crapulae vestigia</p>
    <p>Hesternae haec esse credidimus. DYS. Profecto idem</p>
    <p>Ipse quoque putassem: nam nimium mihi visus est</p>
    <p>Bibisse, ut unquam aliâs. SP. Tandem frequentius</p>
    <p>Gravi anhelitu spirare et ingemiscere</p>
    <p>Coepit: deinde nemine hoc sperante, humi</p>
    <p>Horrendum quid clamans repente concidit.</p>
    <p>DYS. Miror tua quo tandem exeat narratio.</p>
    <p>SP. Accurrimus omnes territi, tum strepitu hera</p>
    <p>Audito intro se proripit, quid sit rogat,</p>
    <p>Quidve acciderit mali. Nihil nos, quam modo</p>
    <p>Quod tu audivisti, dicere possumus. At herus</p>
    <p>Illam quasi non nosset, responsi nil dedit.</p>
    <p>Mox vero oculos transversos torsit, et manus</p>
    <p>Digitosque distendit, buccisque tumentibus</p>
    <p>Spumas cruentas evomens, acerbius</p>
    <p>Quiddam et querulum pressis fremebat dentibus.</p>
    <p>DYS. Spudaee totus horreo, quare iocis</p>
    <p>Ne me fictis ludas cave. SP. Utinam lusus haec</p>
    <p>Sient iocusque mihi profecto talia</p>
    <p>Sunt visa, ut inde me foras subduxerim,</p>
    <p>Videre ne ista cogerer diutius.</p>
    <p>Sed quid Philoponus huc repente prosilit?</p>
    <p>PH. Mortalium quis unquam vel violentius</p>
    <p>Vel magis inopinato diem obiit? ô necis</p>
    <p>Fatique necessitatem difficillimam.</p>
    <p>DYS. Quid hic queritur? SP. Heus Philopone adesdum, te volo.</p>
    <p>Quid ita trepidas? peiusne herus habere occipit?</p>
    <p>PH. Ut nunc habeat nescio, sed mortuum scio.</p>
    <p>SP. Quid? tun herum oppetiisse dicis? PH. Maxume.</p>
    <p>SP. Herus meus obiit? PH. Repente, cum hoc fore</p>
    <p>Nemo Putaret, unico quasi anhelitu</p>
    <p>Efflavit animam purpuream: utpote sanguine</p>
    <p>Quam plurimo mixtam. DYS. Quid tu Philopone mi</p>
    <p>Narras? PH. Quod audis, et cui ipse interfui.</p>
    <p>DYS. Hei vitam nimium lubricam mortalium.</p>
    <p>Itane integris adhuc fortunis omnibus,</p>
    <p>Et vix medio vitae peracto limite,</p>
    <p>Intercidit Nabal? PH. Quid hoc mirum tibi</p>
    <p>Videtur: HOC siquidem ebrietas stipendio</p>
    <p>Suos solet remunerare milites.</p>
    <p>Tu fac heri exemplo sapias in posterum.</p>
    <p>DYS. Utinam sapere mecum queant quam plurimi,</p>
    <p>Qui praeter ventrem crapulamque nesciunt</p>
    <p>Aliquem Deum. SP. Qui tales sunt, moverier</p>
    <p>Nulli queunt exemplis aut rationibus.</p>
    <p>DYS. Saepius equidem miror, quae vis occultior</p>
    <p>Ad crapulam tam perdite homines pertrahat.</p>
    <p>Nam si reliqua, quibus peccant, consideres:</p>
    <p>Talia fere sunt, ut voluptatem afferant,</p>
    <p>Sensusque aliqua iucunditate mulceant.</p>
    <p>At ebrietas sola interturbare omnia</p>
    <p>Solet, quibus gaudent homines, et si quis est</p>
    <p>Sensus voluptatis aliunde, pellitur</p>
    <p>Veneno intemperantiae: nihilominus</p>
    <p>Hanc corporis animaeque pestem ita expetunt</p>
    <p>Homines, quasi voluptas omnis in hac sita siet.</p>
    <p>SP. Non dubito, quin mortalium hostis publicus</p>
    <p>Auctor siet: Nam cum paucissimos queat</p>
    <p>Impellere, ut ipsi consciscant necem sibi</p>
    <p>Laqueo vel ense (quod unice cupit) malum hoc</p>
    <p>Commentus est, ut poculis quam plurimi</p>
    <p>Sese scientes et volentes perdere</p>
    <p>Studeant: nec ii dixisse perperam mihi</p>
    <p>Videntur, EBRIETAS quibus vesania</p>
    <p>Spontanea dicta est. Sed quid ego diutius</p>
    <p>Ante ostium foris moror, quasi non siet</p>
    <p>Quod intus agam? Quo tu Philopone nunc abis?</p>
    <p>PH. Recta rus hinc me conferam, ut quae gesta sunt</p>
    <p>In morte heri, pastoribus denuntiem.</p>
    <p>DYS. At ego eadem uxori narraturus abeo:</p>
    <p>Ut hoc etiam instructa exemplo, eloquentius</p>
    <p>Mecum posthac expostulare possiet.</p>
  </div>
  <div type="level2" xml:id="actus-v.">
    <head>48. ACTUS V.</head>
    <p></p>
  </div>
  <div type="level2" xml:id="scena-i.-4">
    <head>49. SCENA I.</head>
    <p></p>
  </div>
  <div type="level2" xml:id="argumentum.-19">
    <head>50. ARGUMENTUM.</head>
    <p>Exponitur iustum Dei iudicium, quo Nabalis improbitatem coercuit,
    et Davidi factam iniuriam ultus est. Hinc de Abigaele ducenda
    instituitur consultatio.</p>
    <p>DAVID, ABIATHAR sacerdos.</p>
    <p>DA. Mirarier satis nequeo, quae Abisaus</p>
    <p>De morte Nabalis modo recensuit.</p>
    <p>AB. Sunt sane stupenda nimis, docentque iudicem</p>
    <p>Iustum esse Deum, qui nullius violentiam</p>
    <p>Diutius inultam sinat. DA. Sunt plurima</p>
    <p>Quae idem docent. Quare in dies consultius</p>
    <p>Nihil esse disco, quam gravissimas quoque</p>
    <p>Iniurias non iure stricto persequi,</p>
    <p>Sed ultionem omnem Deo permittere.</p>
    <p>AB. Hoc si vel unum homines queant, felicius</p>
    <p>Multo heic agerent. Nec enim invidi tabescerent,</p>
    <p>Nec ringerentur odiis, nec per vulnera</p>
    <p>Mutua perirent: sed Dei sententiam</p>
    <p>Patienter exspectando sese mutuis</p>
    <p>Interea beneficiis studerent vincere.</p>
    <p>DA. Ego, hoc ut assequar, studebo gnaviter.</p>
    <p>Nec aliud in me nunc Dei beneficium</p>
    <p>Praestantius esse puto, quam quod factam mihi</p>
    <p>Iniuriam sic ultus est, ne innoxio</p>
    <p>Temerarius me contaminarem sanguine.</p>
    <p>AB. Nec video quid causae siet iustae, quod in</p>
    <p>Se mutuo homines sic ferociunt. Licet</p>
    <p>Enim IMPII COR instar indomiti maris</p>
    <p>Furiat, novasque res semper deliberet:</p>
    <p>Ludit tamen ipsorum studia iustus Deus.</p>
    <p>Et cum videntur esse felicissimi,</p>
    <p>Brevis momentaneaque horum est felicitas,</p>
    <p>Vitroque similis, quod quo pellucet magis,</p>
    <p>Eo facilius rumpitur. DA. Possum quidem</p>
    <p>Haec omnia mecum expendere: sed homo cum siem</p>
    <p>Humani a me nihil alienum sentio.</p>
    <p>Quare vel ira vel dolore saepius</p>
    <p>Superatus, horum non satis memor, mei</p>
    <p>Etiam officii obliviscor. AB. Est hoc proprium</p>
    <p>Carni: nec quoad heic vivimus, eius improbum</p>
    <p>Licebit ingenium per omnia vincere.</p>
    <p>Tamen reniti nos et obluctarier</p>
    <p>Decet, quoad fieri potest. DA. Conabimur</p>
    <p>Equidem. Sed audi nunc, cuius te gratia</p>
    <p>Eduxerim huc foras. Nam si prudentia</p>
    <p>Tuoque consilio mihi unquam opus fuit,</p>
    <p>Nunc his opus mihi esse maxime puto.</p>
    <p>AB. Nullum profecto commodum in me claudier</p>
    <p>Tibi patiar: quare quid sit dic libere.</p>
    <p>DA, Nabalis uxorem scio novisse te</p>
    <p>Satis. AB. Abigaelemne ais, excellentissimum</p>
    <p>Illud decus mulierum nostri saeculi?</p>
    <p>Quid de illa ages? DA. Eam mihi uxorem peto</p>
    <p>Iungi, gravesque causae, ut id faciam, movent.</p>
    <p>Nam praeter id, meo quod ingenio satis</p>
    <p>Commoda videtur, nec regali purpura</p>
    <p>Indigna, multum ex hac ad omnes nos boni</p>
    <p>Redire posse existimo: nam succurrere</p>
    <p>Nostris facile posset necessitatibus.</p>
    <p>AB. Sunt vera quae dicis: sed illi vix puto</p>
    <p>Persuadeas, ut exuli nubat viro.</p>
    <p>DA. Videtur id quidem gravissimum fore:</p>
    <p>Sed si periculum faciamus, forsitan</p>
    <p>Facillime effici poterit. Tum mihi Deus</p>
    <p>Ante omnia spectandus videtur, quem meas</p>
    <p>Res non minus nunc, quam hactenus, fideliter</p>
    <p>Spero gubernaturum: te autem ut consulas</p>
    <p>Rogo, ratione qua negotium aggredi</p>
    <p>Hoc commode possimus. AB. Ante omnia quidem</p>
    <p>Mulieris [(transcriber); sic: Muleris] animus plene
    investigarier</p>
    <p>Debet: nec id negotii te credere</p>
    <p>Cuivis temere velim: sed aliquem deliges,</p>
    <p>Probum, pium, comem, fidelem, affabilem,</p>
    <p>Cuique te carum esse cumprimis scias.</p>
    <p>Talis mihi Abisaus videtur. DA. Perplacet.</p>
    <p>AB. Mox vero si consentiat illa, omnis morae</p>
    <p>Rumpenda erit, ne quis malignus incidat,</p>
    <p>Qui quod statuit semel, rursus dissuadeat.</p>
    <p>Sed et mulierum nosti qui mores sient,</p>
    <p>Quae quod volunt modo, ilico si quid novae</p>
    <p>Spei offeratur, nolunt: nec rationibus</p>
    <p>Ullis moventur, animum si obfirmaverint.</p>
    <p>Quare huc eam ad te transferas celerrime.</p>
    <p>DA. Bene consulis, nec ipse aliud consultius</p>
    <p>Quicquam video: properemus ergo hinc ilico</p>
    <p>Ad castra, ut Abisaum mandatis instruam.</p>
  </div>
  <div type="level2" xml:id="actus-v.-scena-ii.">
    <head>51. ACTUS V. SCENA II.</head>
    <p></p>
  </div>
  <div type="level2" xml:id="argumentum.-20">
    <head>52. ARGUMENTUM.</head>
    <p>Georgus servili ingenio de heri morte, vere quidem, sed ut vulgus
    pauperum solet, invide et amarulenter disserit. Incidit in hunc
    Glycylogus, et pugnis contusus dignum suae professionis stipendium
    accipit.</p>
    <p>GEORGUS, PHILOPONUS, GLYCYLOGUS.</p>
    <p>GE. Horrenda narras. Hicne fuit convivii</p>
    <p>Tam splendidi finis? PH. Quin si isthaec omnia</p>
    <p>Coram videre contigisset, sat scio</p>
    <p>Totus tibi horreret animus. GE. At ego Deum</p>
    <p>Iustum bonumque praedico, qui divitum</p>
    <p>Luxum insolentiamque, qua nos opprimunt,</p>
    <p>Ad hunc modum coercet, coque modestius</p>
    <p>Sortem meam sustineo. PH. Decet hoc singulos,</p>
    <p>Ut, quam Deus provinciam dedit, animo</p>
    <p>Aequo ferant: nostrum tamen est, ne acerbius</p>
    <p>Quicquam de heri interitu loquamur: NAM omnium</p>
    <p>CONDITIO eadem est, et quod modo ipse expertus est,</p>
    <p>Idem tibi quoque aut alii contingere</p>
    <p>Facillime potest. GE. EGO vero pii</p>
    <p>Hominis puto esse, ut si quid huius accidit,</p>
    <p>Attentus obseruet, ut alios (si quando opus</p>
    <p>Sit) erudire exemplis similibus queat.</p>
    <p>PH. Idem ipse tecum sentio: volo tamen</p>
    <p>Amarulentiam caveri: sic enim</p>
    <p>Nostris potius affectibus indulgere, quam</p>
    <p>Digne celebrare nos Deum videbimur.</p>
    <p>GE. Vah, quae haec superstitio animum incessit tuum?</p>
    <p>Ego gloriam Dei celebrandam existimo,</p>
    <p>Utut hominum res sese habeant. PH. Bene tu quidem</p>
    <p>Pronuntias: at si divinae gloriae</p>
    <p>Assertor es tantus, cur illam negligis</p>
    <p>In te? nec enim minus hanc elucere arbitror,</p>
    <p>Tuam quod insolentiam et intractabile</p>
    <p>Ingenium seruitute gravi coercuit.</p>
    <p>GE. Sine haec, heriles te causas tuerier</p>
    <p>Semper, scio: nihilo tamen melius tibi</p>
    <p>Consultum est, quam mihi. Sed hic quis hospes est</p>
    <p>Novus, domo qui e nostra prodit? PH. Glycylogus</p>
    <p>Profecto hic est. GE. Isne est, mihi de quo antea</p>
    <p>Dixti, illius qui auctor fuit convivii,</p>
    <p>Post quod valere desiit, ut aiunt, herus?</p>
    <p>PH. Haud alius est. GE. Nebulo nimirum magnus est.</p>
    <p>Utinam aliqua daretur mihi heic occasio,</p>
    <p>Qua illum, prout meruit, tractare commode</p>
    <p>Possem. PH. Tu si sapis (moneo) manum abstine.</p>
    <p>GLY. Postquam Nabalem mihi fati necessitas</p>
    <p>Eripuit, heic non amplius quicquam loci</p>
    <p>Mihi superesse video. quare pauculis</p>
    <p>Istis (prout potui) corrasis, conferam</p>
    <p>Me alio. O fors fortuna, quae nihil sinis</p>
    <p>Nobis boni esse perpetuum. GE. Quid? num fugam</p>
    <p>Adornat? Heus bone vir, gradum siste ilico.</p>
    <p>Mane, mane inquam. GL. Quis vocat? GE. Is quem tu vides.</p>
    <p>Respondeas velim mihi. Tun’ Glycylogus</p>
    <p>Es? GL. Cur rogitas? GE. Tuis quia artibus meum</p>
    <p>Herum periisse fama constans fert. GL. Dii</p>
    <p>Meliora: egone periisse cupiam, quem Deus</p>
    <p>Mihi patronum dederat optatissimum?</p>
    <p>GE. At ut aliter credam numquam persuadeas.</p>
    <p>Quo vero nunc abis? GL. Aliquem quaesitum eo</p>
    <p>Cui serviam, meam qui egestatem allevet.</p>
    <p>GE. Quid heic feras scire volo: sine videam. PH. Malum,</p>
    <p>Quae haec immodestia? sine ut abeat in malam</p>
    <p>Rem. GE. Non sinam. Quid fers? GL. Quid id tua interest,</p>
    <p>Cum tu nihil dederis, nec ut des quicquam habes.</p>
    <p>GE. At ut dare quid possim scias, pugnum tibi</p>
    <p>Istum volens impertior, ut tecum auferas.</p>
    <p>GL. Hei hei populares, ferte opem. GE. Quid? clamitas?</p>
    <p>Addam igitur et hunc, pluresque alios, quando ita lubet.</p>
    <p>PH. Sine obsecro George. GL. Quae haec audacia?</p>
    <p>Itane ingenuum tractari in gente libera</p>
    <p>Fas est? Deum iratum mihi velim, nisi</p>
    <p>Ad praetorem te deferam. GE. Quin ocius</p>
    <p>Te illuc defers, furem et nebulonem maximum.</p>
    <p>Sed scin’ ut heic res tibi habeant? Si quid morae</p>
    <p>Te nectere videro, faciam ne deferas</p>
    <p>Quemquam amplius. PH. Importunus es tu homo nimis.</p>
    <p>Quin ingredere, quando et si tu cesses, satis</p>
    <p>Siet malorum. GL. Proh Deum, quae haec calamitas?</p>
    <p>Itane malum ex malo seritur? ut qui semel</p>
    <p>Miser esse coepit, in dies aliquid novi</p>
    <p>Mali experiatur. En Nabalem sustulit</p>
    <p>Indigna mors, mihi quem patronum elegeram.</p>
    <p>Nec id satis, nisi hunc daret mihi obvium</p>
    <p>Fortuna, colaphis qui miserum contunderet.</p>
    <p>Verum cui id querar? profecto neminem</p>
    <p>Puto fore, qui non id merito factum aestimet.</p>
    <p>SED MULTA ferat oportet, quisquis sic suas</p>
    <p>Res instituit, aliorum ut vivat sumptibus.</p>
  </div>
  <div type="level2" xml:id="actus-v.-scena-iii.">
    <head>53. ACTUS V. SCENA III.</head>
    <p></p>
  </div>
  <div type="level2" xml:id="argumentum.-21">
    <head>54. ARGUMENTUM.</head>
    <p>Abisaus cum Ocymacho inter eundum de Davidis instituto coniugio
    loquuntur, ubi multa de mulierum ingenio dicit Abisaus. Excipit hos
    primus Spudaeus, ubique sidi serui (nonnihil tamen ob imperium in
    alios sibi concessum arrogantioris) exemplum praebens.</p>
    <p>ABISAUS, OCYMACHUS, SPUDAEUS.</p>
    <p>AB. Scin’ Ocymache, cuius rei nos gratia</p>
    <p>Nabalis ad domum Davides miserit?</p>
    <p>OC. Ego vero quid rei geratur nescio.</p>
    <p>Nisi forte commeatum denuo petere</p>
    <p>Iussit, facilius quem nunc impetrarier</p>
    <p>Posse arbitror, postquam Nabal defunctus est.</p>
    <p>AB. Imo petetur, quo nihil praestantius</p>
    <p>Vel elegantius domo in tota puto</p>
    <p>Reperirier posse. OC. Hoc quid est? AB. Apertius</p>
    <p>Non dicam, tu quid hoc siet conice. OC. Quasi</p>
    <p>Vero propheta aut divinaculus siem.</p>
    <p>AB. Dicam igitur amplius. Petemus, quod datum</p>
    <p>Si fuerit, haud dubito melius res omnium</p>
    <p>Habituras. OC. Enecas: quin ipsam rem unico</p>
    <p>Verbo expedi. AB. Faciam. Abigaelem, coniugem</p>
    <p>Nabalis antea, sibi coniungier</p>
    <p>Davides expetit, illiusque gratia</p>
    <p>Nunc mittimur. OC. Quid ais? Abigaelem sibi</p>
    <p>Vult coniugem David? AB. Quid ni velit. OC. Nimis</p>
    <p>Profecto Abisae, confidentem iudico,</p>
    <p>Hoc si putet illi posse persuaderier.</p>
    <p>AB. An vero tu id tam difficile censes fore?</p>
    <p>OC. Quid ni putem? Nec enim tam stultam existimo,</p>
    <p>Ut tot simul opes, et domum tam splendidam</p>
    <p>Deserere velit, atque ei viro se iungere,</p>
    <p>Quo cum nec otio, nec certis sedibus</p>
    <p>Frui queat. Certe hoc numquam me iudice</p>
    <p>Faciet. AB. Faciunt multa mulieres, si commode</p>
    <p>Tractentur, illas quod facturas antea</p>
    <p>Nemo putabat. Nec parum conducet heic</p>
    <p>Nobis, si avunculo regnum divinitus</p>
    <p>Pactum audierit: natura enim ambitiosius</p>
    <p>Quiddam mulieres somniant, et in dies</p>
    <p>Novos honores dignitatesque expetunt.</p>
    <p>OC. Velim hoc ei persuadeas: sed nisi Deus</p>
    <p>Illius animum spiritu suo regat,</p>
    <p>Nil te impetraturum puto. AB. Atqui hunc maxime</p>
    <p>Spero affuturum nobis, ut feliciter</p>
    <p>Res cedat, hoc siquidem sciat connubium</p>
    <p>E re fore Davidis. Sed cur non ocius</p>
    <p>Properamus eo, ne quid mora haec incommodet?</p>
    <p>OC. Nolo mora in me aliqua siet: tu me utere</p>
    <p>Ut libet. SP. Hera me relictis intus omnibus</p>
    <p>Prodire iussit, ut quid agant heic servoli</p>
    <p>Obseruem, qui ut primum vident se a nemine</p>
    <p>Urgeri, neglegenter omnia faciunt.</p>
    <p>Scio tamen quid de me dicturi sient,</p>
    <p>Si illos, ut opus suum faciant fideliter,</p>
    <p>Adhorter: at ego illorum verba non moror.</p>
    <p>Herae siquidem inseruire animus est, ut boni</p>
    <p>Fidique serui est officium. At quos nam procul</p>
    <p>Hinc advenire video? certe nisi mei</p>
    <p>Fallunt me oculi, Davidis isti milites</p>
    <p>Sunt: miror heic quid denuo velint. AB. Viden’</p>
    <p>Quis ante Nabalis fores stet, nescio</p>
    <p>Quid secum murmurans? OC. Nimirum servulus</p>
    <p>Huius familiae est. AB. Quin igitur accedimus</p>
    <p>Illum propius? Salvos sies. Estne Abigael</p>
    <p>Intus? SP. Cur id rogas? AB. Quia conventam volo, et</p>
    <p>Ut conveniam causa est mihi maxima. SP. Nescio</p>
    <p>Tutumne sit ad illam vos intromittere.</p>
    <p>AB. Nihil periculi esse, pollicerier</p>
    <p>Sancte tibi possum. SP. Vin ergo credam tibi?</p>
    <p>AB. Volo. SP. Vide ne me fefelleris. Heus puer</p>
    <p>Duc hos ad heram intro. Quo magis magisque rena</p>
    <p>Hanc cogito, eo miror magis quid nam siet.</p>
    <p>Quod nisi fides Davidis atque integritas</p>
    <p>Perspecta mihi iam olim esset, magni quidpiam</p>
    <p>Mali vererer: sed Deum supplex precor</p>
    <p>Ut istud omne avortat. Quod si denuo</p>
    <p>Ut commeatum postulent, adsunt: grave est</p>
    <p>Et sumptuosum nimis, alere hos diutius.</p>
    <p>Ut de periculo interim dicam nihil,</p>
    <p>Cum patriae hostes esse proclamaverit</p>
    <p>Saulus. Quid autem facias? quando si neges</p>
    <p>De sorte tota te periclitarier</p>
    <p>Oporteat. Sed quid ego mecum haec disputo?</p>
    <p>Quin intus abeo, tu quid velint intelligam.</p>
  </div>
  <div type="level2" xml:id="actus-v.-scena-iiii.">
    <head>55. ACTUS V. SCENA IIII.</head>
    <p></p>
  </div>
  <div type="level2" xml:id="argumentum.-22">
    <head>56. ARGUMENTUM.</head>
    <p>Iocosum inseritur duarum ancillularum colloquium: quarum altera
    lascivior nec satis pudica, altera curiosula et loquacula fingitur.
    De herae autem connubio novo sermones servilis improbitatis et
    amarulentiae plenos conferunt.</p>
    <p>PORNION, EULALIA ancillae.</p>
    <p>PO. Durare certe heic nemo possit amplius</p>
    <p>Si sic fiat: adeoque scire velim, mihi</p>
    <p>Quot sint domini. Certe infelicius puto</p>
    <p>Nihil, quam servam saeculo isto nascier,</p>
    <p>Ubi quod facias rectum nihil siet. Interim hoc</p>
    <p>Mihi maxime dolet, quod e nostro ordine</p>
    <p>Prodire conspicor in dies, qui nos magis</p>
    <p>Exerceant vexentque: qualem nos modo</p>
    <p>Spudaeum habemus, qui quia herae prae ceteris</p>
    <p>Potest adulari, solus regit omnia,</p>
    <p>Molestiorque est multo, quam si servulus</p>
    <p>Ipse haud unquam fuisset: ita demum suo</p>
    <p>Fungi putans sese officio fideliter,</p>
    <p>Laboribus si nos tantum non enecet.</p>
    <p>At quis repente sic foras huc prosilit?</p>
    <p>Nimirum aliquis est, qui mihi negotium</p>
    <p>Heic quoque facessat. Eulalia est, a qua mali</p>
    <p>Nihil timendum. EU. Proh deûm atque hominum fidem.</p>
    <p>Unde haec levitas innata nostro sexui,</p>
    <p>Ut nil mulieres non sibi persuaderier</p>
    <p>Sinatn? Sed ubi inveniam, cui haec communicem?</p>
    <p>Quando reticere non queo. PO. Quid istud est</p>
    <p>Mali Eulalia? quid clamitas? EU. Hem Pornion,</p>
    <p>Nemo est hominum, mihi quem magis obvium velim</p>
    <p>Nunc. PO. Quid novi est? EU. Quid sit novi rogas? Scio</p>
    <p>Mirabere: nec quemquam puto, qui si audiat</p>
    <p>Primum, facile sit crediturus. Nam mihi</p>
    <p>Vix ipsa credo, quae meis hisce auribus</p>
    <p>Rem comperi. PO. Quid hoc siet dic obsecro.</p>
    <p>EU. Venissene huc Davidis scis tu nuntios?</p>
    <p>PO. Venisse scio quosdam, sed unde venerint</p>
    <p>Ignoro: nam dum qui sient rogo, improbus</p>
    <p>Spudaeus intervenit et eiecit foras.</p>
    <p>EU. At a Davide hos advenire sat scio.</p>
    <p>PO. Credo, sed huc quid afferant edicito.</p>
    <p>EU. Mane, audies. Ubi in gynaeceum hos ducier</p>
    <p>Vidi, ilico novi aliquid suspicata sum</p>
    <p>Monstri subesse: ideoque suspenso gradu</p>
    <p>Placide ad fores me contuli, illicque astiti,</p>
    <p>Animamque comprimens, tacita auscultare quid</p>
    <p>Intus agerent coepi: nec mora longa, facinus</p>
    <p>Cum incredibile audivi et stupendum. PO. Quod mea</p>
    <p>Eulalia? EU. Quod arbitrare? PO. Nescio. EU. sed et</p>
    <p>Mirificissimum. Hera molitur nuptias.</p>
    <p>PO. Quid ais? EU. Petebant ut Davidi nuberet.</p>
    <p>Tunc illa primo tergiversari quidem</p>
    <p>(Ut quae ioci lususque putaret gratia</p>
    <p>Haec dici) at ubi rem seriam esse comperit,</p>
    <p>Mox victa (quantum ante ostium audire licuit)</p>
    <p>Consensit. PO. Ut illam cum suo connubio</p>
    <p>Magnus male perduit Deus. EU. Modestius</p>
    <p>Quaeso: nec enim heram nil meritam de te mali</p>
    <p>Sic exsecrarier decet. PO. Au tace mea</p>
    <p>Tu: Imo quovis videtur infortunio</p>
    <p>Mihi digna: quae si quam grege e nostro videt</p>
    <p>Cum servulo vel colloqui vel ludere,</p>
    <p>Nil non iniquae suspicionis concipit.</p>
    <p>At ipsa prioris ad huc viri vestigia</p>
    <p>Tantum non lecto impressa cernens, nuptias</p>
    <p>Virumque novum sibi quaerit. EU. At cur vitio ei</p>
    <p>Vortis, quod ipsa, si qua posses commode,</p>
    <p>Faceres? PO. Minus culparem, si nostris quoque</p>
    <p>Infirmitatibus aliquando ignosceret.</p>
    <p>EU. Sic comparatum est, ut quantum omnes possumus</p>
    <p>Nostris soleamus indulgere affectibus.</p>
    <p>Sed tu cave, ne haec temere cuiquam effutias.</p>
    <p>PO. Ridicula, quae me aliis referre prohibeas,</p>
    <p>Quae tu reticere non potueris. EU. Bene quidem</p>
    <p>Dicis: sed ex me te hoc didicisse, neminem</p>
    <p>Scire volo. Quem vero intus strepitum ego audio?</p>
    <p>Fortassis huc prodire tentant: ocius</p>
    <p>Ergo in coquinam confero me: tu si sapis</p>
    <p>Sequere. PO. Et volens quidem: nec enim volo me hera</p>
    <p>Aut quisquam alius moram heic traxisse viderit.</p>
  </div>
  <div type="level2" xml:id="actus-v.-scena-v.">
    <head>57. ACTUS V. SCENA V.</head>
    <p></p>
  </div>
  <div type="level2" xml:id="argumentum.-23">
    <head>58. ARGUMENTUM.</head>
    <p>Abigael cum Davide matrimonium contractura ab Abisao deducitur.
    Excipit hanc David, et in nuptias desinit Comoedia.</p>
    <p>ABIGAEL, ABISAUS, DAVID.</p>
    <p>AB. Fac diligenter cures quae dixi omnia</p>
    <p>Spudaee: tum domi maneant ancillulae</p>
    <p>Reliquae quoad revertor: vos me sequimini.</p>
    <p>ABIS. Iamne imus Abigael? advesperascit. ABIG. At</p>
    <p>Nulla amplius in me erit mora. Dominum precor</p>
    <p>Nobis felicia ut velit esse haec omnia.</p>
    <p>ABIS. Ita faxit. ABIG. Quam paucas putas esse ho die</p>
    <p>Abisae, quae quod ego facio, facere velint?</p>
    <p>ABIS. Paucissimas: sed ego videndum non puto,</p>
    <p>Quam multi aliquid faciant, sed quam laudabile</p>
    <p>Iustumque, quod faciunt, siet. ABIG. At plures scio</p>
    <p>Fore, qui nec honeste nec sapienter hoc putent</p>
    <p>Fieri. ABIS. Diversas scis hominum sententias</p>
    <p>Audiri in re qualibet: at has ego minime</p>
    <p>Censeo sequendas: maxime heic, ubi plurima</p>
    <p>Sanctissimarum exstant exempla mulierum,</p>
    <p>Quae idem faciendo gloriam sibi maximam</p>
    <p>Pararunt. En Saram vide, quae patrios</p>
    <p>Cum posset inter parietes senescere,</p>
    <p>Et suaviter vivere, tamen divinitus</p>
    <p>Alio vocatum coniugem potius sequi</p>
    <p>Periculaque subire plurima maluit.</p>
    <p>ABIG. Scio, et ideo laudata est a me saepius.</p>
    <p>ABIS. Sed et Rebecca, codem nata sanguine,</p>
    <p>Patriam volens reliquit, ut his se iungeret,</p>
    <p>Quos tot suis promissionibus Deus</p>
    <p>Instruxerat: talis Rahel et Lea legitur,</p>
    <p>Divinis utraque celebrata litteris.</p>
    <p>ABIG. Faciunt mihi haec certe spem aliquam. ABIS. Nec fallet
    haec.</p>
    <p>NAM FALLERE non potest Deus, qui veritas</p>
    <p>Est ipsa: quique nos promissionibus</p>
    <p>Auunculumque maximis beavit in</p>
    <p>Hunc usque diem. Nam quid referre heic attinet?</p>
    <p>Quoties manu ex hostili liberaverit,</p>
    <p>Saulique conatus represserit improbos,</p>
    <p>Quae tu ipsa scis, et in ore iam sunt omnium.</p>
    <p>ABIG. Audivi equidem ea saepius. ABIS. Quod si quid est</p>
    <p>Adhuc periculi, leve est, et quod diu</p>
    <p>Durare non possit: nam impletur in dies</p>
    <p>Saulina iniquitas, quae ubi pervenerit</p>
    <p>Ad summum, sponte corruet. ABIG. Quiduis pati</p>
    <p>Parata sum, sua modo adsit gratia</p>
    <p>Mihi Deus. ABIS. Sed dum sermones cedimus</p>
    <p>Nimis propero fortasse. ABIG. Non certe nimis.</p>
    <p>Nante facile sequor. ABIS. Viden’ castra heic prope?</p>
    <p>ABIG. Video. ABIS. Sed hic quis est, qui illic obambulat</p>
    <p>Solus? profecto David est. DA. Abisaum</p>
    <p>Sollicitus exspecto, mirorque quid siet</p>
    <p>Causae, reditum diutius quod differat.</p>
    <p>Sed en venire video. Quis comitatus hic</p>
    <p>Est, quem secum ducit? nimirum Abigael est.</p>
    <p>Ipsa est. Quando ego digne satis te praedicem</p>
    <p>Deus, meis qui sic faves conatibus?</p>
    <p>Ibo obviam his. ABIS. Nos quia venire vidit, huc</p>
    <p>Properat. Satin’ David mea est probata iam</p>
    <p>Tibi fides? qui istam tam paruo temporis</p>
    <p>Spatio tuam effeci. DA. Merito te maximi</p>
    <p>Facio mi Abisae, faciamque in posterum,</p>
    <p>Ne quando te huius paenitere possiet.</p>
    <p>Tu vero salve animo meo optatissima,</p>
    <p>Quam omnis mihi fortunae consortem volo.</p>
    <p>ABIG. Unde haec mihi domine mi gratia, ut tibi</p>
    <p>Me coniugem velis, quae vix ancillula</p>
    <p>Dici mereor, pedes tuorum ut abluam?</p>
    <p>DA. Sine haec, scio quae sis. Deus faxit precor,</p>
    <p>Ut quae exuli non dedignaris iungier</p>
    <p>Mox laetiori possies mecum frui</p>
    <p>Fortuna: tu hanc Abisae intro ducito</p>
    <p>Et quae paranda sunt, para fideliter.</p>
    <p>CALL. Ne exspectetis, dum exeant huc. Intus despondebitur.</p>
    <p>Intus transigetur, si quid est, quod restat. Plaudite.</p>
  </div>
</div>
<div type="level1" xml:id="back">
  <head>Back</head>
  <p>FINIS.</p>
</div>
        
    </body>
</text>
</TEI>
