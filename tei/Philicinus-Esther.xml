<?xml version="1.0" encoding="utf-8"?>
<?xml-model
    href="https://xmlschema.huygens.knaw.nl/translatin.rng"
    type="application/xml"
    schematypens="http://relaxng.org/ns/structure/1.0"
?>
<TEI xmlns="http://www.tei-c.org/ns/1.0" xml:id="translatin0073" xml:lang="lat">
<teiHeader>
<fileDesc>
    <titleStmt>
        <title type="main">Tragoedia Esther</title>
        <title type="sub">Tragoedia Esther, autore Petro Philicino, Canonico Binchiensi</title>
        <author>Philicinus, Petrus</author>
        <editor>{'tp': 'str', 'value': 'Jan Bloemendal'}</editor>
        <respStmt>
            <resp>transcription</resp>
            <name>{'tp': 'str', 'value': 'Jan Bloemendal et al.'}</name>
        </respStmt>
    </titleStmt>
    <publicationStmt>
        <publisher>Ioannes Latius</publisher>
        <pubPlace>Antwerp</pubPlace>
        <date>"1563"</date>
    </publicationStmt>
    <sourceDesc>
        <bibl>
            Identifier: <name>Philicinus-Esther</name><lb/>
            Short title: <title>Esther</title><lb/>
            Year of first edition: <date>1563</date><lb/>
            Author information:<lb/>
            Alias: Campson, Pierre<lb/>
            Birth: 1515, Arras<lb/>
            Death: 1568, Binche<lb/>
            Floruit: None, Binche<lb/>
            <ref target="https://www.deutsche-biographie.de/sfz95585.html#adbcontent">Link</ref><lb/>
            <emph>No source description</emph><lb/>
            <ref target="https://books.google.nl/books?id=EvKb5td3QvcC">Source link</ref>
        </bibl>
    </sourceDesc>
</fileDesc>
<profileDesc>
    <textClass>
        <keywords>
            <term type="diction">verse</term>
            <term type="genre">tragedy</term>
            <term type="acts">5</term>
            <term type="chorus">yes</term>
            <term type="medium">printed</term>
        </keywords>
    </textClass>
</profileDesc>
</teiHeader>
<text>
    <body>
        <div type="level1" xml:id="front">
  <head>Front</head>
  <p>/</p>
  <p>TRAGOEDIA</p>
  <p>ESTHER, AUTORE Pe-</p>
  <p>tro Philicino, Canonico</p>
  <p>Binchiensi.</p>
  <p>Γρηγορίου τοῦ ϑεολόγου.</p>
  <p>οἷα πρὸς ἄλλου μὴ παϑεῖν ὅλως ϑέλεις,</p>
  <p>τοιαῦτα καὶ σὺ μηδὲ δρᾷν ἄλλῳ ϑέλε.</p>
  <p>/spes alit agricolas/</p>
  <p>ANTVERPIAE,</p>
  <p>In aedibus Ioannis Latii.</p>
  <p>M.D.LXIII.</p>
  <p>Regio privilegio cautum est, ne quis praeter viduam et haeredes
  Ioannis Steelsii, tragoediam Hester conscriptam per Petrum Philicinum,
  proximo triennio imprimat, aut alibi impressam distrahat, sub poenis
  in dyplomate regio comprehensis, et subsignatis: concess. 18. Iunii.
  an. 1562.</p>
  <p>Bourgeois.</p>
  <p>CLARISSIMO</p>
  <p>DOMINO, ET AMPLISSIMO</p>
  <p>Praesuli Gerardo ab Hemmericourt Epis-</p>
  <p>copo Sancti Audomari recens inau-</p>
  <p>gurato, et Abbati Divi Ber-</p>
  <p>tini, Petrus Philici-</p>
  <p>nus S. D.</p>
  <p>Tua iamdudum mihi perspecta et passim dilaudata humanitas me
  inuitauit, Praesul venerande, ut te alioqui occupatissimum meis
  scriptis ausim interpellare. Praedicaris enim et vere praedicaris in
  sinu habere omnia philtra, quibus praeclare nata ingenia in amorem tui
  possint succendi, raras ingenii dotes, lectissimos mores et
  praestantem eruditionem. Inde adeo factum est ut te semper et
  suspexerim et cum primis coluerim saepiusque omnibus vestigiis
  disquisierim occasionem, qua animi erga te mei propensam inductionem
  et studium approbarem, cum tandem submonitus sum ab amicis unam Esther
  Tragoediam, ante annos duodeviginti a me scriptam et nuper ab incendio
  hostili vindicatam, mihicum pulvere et blattis colluctari. Itaque
  studiis meis plusculum otii suffuratus, excusam resumpsi in manus,
  recognovi perfunctorie, auxi etiam nonnihil ac typis expressam ad te
  mittere nihil veritus sum. Neque vero is sum, qui in tam sterili et
  pene lubrico argumento, honoris ambitu laborem aut in simpulo (ut
  aiunt) fluctus moveam, sat est mihi, si meum amorem meamque erga te
  observantiam probari tibi intellexero. Equidem statueram hoc
  potissimum tempore longe exulceratissimo ac turbulentissimo, nihil
  omnino evulgare, quando omnia sic passim fervent dissidiis, ut res
  humana ad Scythicam videtur barbariem tendere, quando sunt tam morosa,
  maligna ac praecipitia hominum iudicia, ut alias nunquam magis.
  Expugnavi tamen hoc meum tandem hortantibus amicis pervicax consilium,
  mihique ipse displicere malui, quam eorum deesse voluntati. Malui
  videlicet periculum existimationis adire quae est ingenii mei indoles,
  quam committere ut officium aut opera mea a quoquam desideraretur.
  Quare in hoc sequutus animi mei rationem ac iudicium, in tanta inopia
  interpretum, sequutus historiae filum cum Iosepho, pleraque expendens
  non ad Critolai libram, sed ad vulgarem trutinam, ingenue praestiti,
  quod potui, non ignarus, ut Deo, ita bonis omnibus acceptum esse, quod
  fit pro viribus. Atenim licet non nesciam Tragoediam esse
  comprehensionem fortunae heroicae, et res continere minime
  quotidianas, ob idque tonitrua, et tempestates concitatae dictionis
  requirere, eas tamen non magnopere affectavi, magni probans illud
  Euripidis, τὸ μὴ σαφὲς, μὴ σοφὸν, tamenetsi nec Tragici poetae semper
  alta petunt, sed subinde etiam humi repunt. Amani tantum, ut ἀλαζόνι
  et furibundo, orationem hiantem, concitatam et vibrantem fere
  adscribo. Porro si quis miretur cur Assuero regi orationem paulo
  nervosiorem et nonnumquam sententiarum gravitate exuberantem,
  attribuam, sciat ille me sequutum Plutarchum et Suidam, autores apud
  Graecos iuratissimos: quorum ille tradit Artaxerxem hunc nostrum (nam
  binominis erat) naturae benignitate ac studio, existimationem
  mansuetudinis et clementiae fuisse consequutum. Hic vero, velut per
  transennam, ostendit eum et doctum et doctorum virorum fuisse candidum
  admiratorem liberalemque Patronum. Non abs re fuit unam ipsius
  epistolam subiicerer, ex qua velut ab unguibus leonem, ipsum aestimare
  liceat. Extat apud Suidam.</p>
  <p>βασιλεὺς βασιλέων μέγας Ἀρταξέρξης Υστάνῃ ῾Ελλησπόντου ὑπάρχῳ
  χαίρειν.</p>
  <p>῾Ιπποκράτους ἰητροῦ Κῴου ἀπὸ Ἀσκληπιοῦ γεγονότος, εἰς ἐμέ ἀφῖκται
  κλέος τέχνης. Δὸς οὖν αὐτῷ χρυσὸν, ὁπόσον ἂν βούληται, καὶ τἄλλα
  χύδην, ὧν σπανίζει, καὶ πέμπε πρὸς ἡμέας. ῎Εσται γὰρ ἰσότιμος τοῖσιν
  ἀρίστοισι τῶν Περσέων. Καὶ εἲ τις ἄλλος ἐστὶν ἀνὴρ κατ’ Εὐρώπην,
  ἀγαϑὸς, φίλον οἲκῳ βασιλέως τίϑεσο, μὴ φειδόμενος ὄλβου. ῎Ανδρας γὰρ
  εὕρειν δυναμένους τὶ κατὰ συμβουλίην, οὐ ῥάδιον. ἒρρωσο.</p>
  <p>Latine sic utcumque reddi potest atque in istiusmodi verba
  converti.</p>
  <p>Rex regum magnus Artaxerxes, Hystanae Hellesponti praefecto,
  gaudere.</p>
  <p>Hippocratis medici Coi, Asclepio prognati, ad nos fama artis
  pervenit. Quare subministra ipsi aurum quantum cupit, aliaque abunde,
  quorum indigent, et ad nos mitte. Erit enim honore par principibus
  Persarum viris. Quod si quis est alius praeterea vir in Europa
  praestabilis et laudatus, hunc amicum regis domui redde, nihil parcens
  pecuniis. Viros enim invenire eiusmodi consilio et prudentia
  pollentes, haud proclive est. Vale.</p>
  <p>Iam vero in aliis sic studui servare decorum, ut interim non ita
  multum recedam, neque in Choris abludam ab historiae contextu, quae me
  iudice, ut omni ex parte pulchra est, ita multa habet symbolica, unde
  sensus arcani, coelestique odore fragrantes, salubri cum voluptate,
  duci prossunt. Nam ut Aman diaboli typum gerere convenientissime
  videtur, sic Mardochaeus Christi imaginem adumbrare, ac repraesentare
  videri potest. Ut enim ille appensus est gabalo, quem Mardochaeo
  paraverat, ita diabolus fuit in cruce victus et elisus, quam per suos
  satellites Christo domino nostro paraverat. Domum tandem Amanis et
  latifundia possedit Mardochaeus cum Esther: ita Diabolus sua domo
  exactus, et dominatu, fortiori suberveniente cessit. Quid etiam
  formosa Esther? Nonne virginis Deiparae figuram prae se tulit? ut quae
  triste mortis decretum, gladiosque in suae gentis perniciem
  districtos, in ipsum caedis autorem depulit proque certa desperatione
  subitam salutem ac triumphum invexit? Sed et, si quis confideret eius
  aequitatem ac modestiam, in admirationis aestum rapietur. Nam in
  regiam tracta, et diademate redimita, non insolescit, non delitiis
  frangitur, non honoribus intumescit, nec sibi, sed aliis regina est.
  Non laetata sum inquit, a die qua huc translata sum. Vera est haec
  hominis Christiani vita, quamplurimis prodesse, voluptatem despectam
  habere, et nullo loco numerare, atque in carne praeter carnem vivere.
  Rursus Mardochaeus docet misericordiam in proximum studiose
  exercendam. Adoptarat enim sibi Esther neptem, omni praesidio humano
  destitutam, in filiam. Itaque factum est, ut opus pium et operosa
  pietas (verba sunt Ruperti) pium habuerit inspectorem deum et
  favorabilem. Ad haec in eodem erudimur per afflictionum tolerantiam,
  iter esse ad veram foelicitatem. Proinde si quem patria pulsum premit
  Tyrannis, hinc solari potest sua tristia fata. Si quis laborat ex
  invidia, si paupertate grauatur, si ignominia pungitur, hinc
  praesentem medelam potest mutuari. Si quis denique in imam sit
  deiectus conditionem, hunc alacriter sequatur, sic fiet, deo duce, et
  auspice, ut tandem evadat ad summa, omniaque festa et laureata
  experiatur. Atenim vereor ne hodie plerique plumbei simus magis quam
  aurei ut qui in fornace rerum adversarum liquescamus, non exploremur
  ac purgemur. Antidotum nobis vertimus in venenum. Aversamur doloris
  atque aerumnarum absynthium, quod nostrae salutis vindex et assertor
  nobis propinavit in cratere philothesio et cum Amane delitiis,
  voluptatibus, honoribus delibuti, vel potius dementati, pro vere
  iucundis amplectimur mellita venena, proque stabilibus, consectamur
  inania bonorum simulachra. Equidem vereor anxie, ne ut olim Amanem,
  ita et nos repentinum involat exitium, interitusque procellae similis,
  (nisi cito ad asylum poenitentiae confugiamus) irruens, funditus
  everterat. Impietas enim nunquam longos habet successus, sicut satis
  testatur et ille Senarius :</p>
  <p>Nulla improborum stat diu foelicitas.</p>
  <p>Caetera quae oratione, nec opportune, nec tempestiue exprimi
  possunt, Timanthis illius pictoris exemplo, silentii velamento
  contecta praetermitto, ne modum epistolarem excedere videar. Itaque
  hoc opusculum exile et tumultuarium, Antistes optime, boni ut
  consulas, rogo. Non illud tuae Celsitudine comparo, sed tuo destinatum
  patrocinio comitto, et quasi in clientelam trado, ut tui nominis
  splendore illustratum et lenocinio praelitum, in manus hominum
  commendatius ac plausibilius exeat. Bene vale Praesul amplissime et
  perge laborantes utroque cornu cum pietate literas in gradum
  restituere, atque de mea ergate observantia, summa, ima iuxta omnia
  tibi polliceri aude. Binchio Hannoniae, pridie Calendas Novembres
  anno, 1562.</p>
  <p>Tuus Cliens addictissimus PETRVS Philicinus, alias Campsonus
  Attrebas.</p>
  <p><hi rend="bold">Prologus in Esther</hi></p>
  <p>Salvete ad unum omnes, viri humanissimi</p>
  <p>Et si placet, nobis silentium date:</p>
  <p>Ponite screatum, fabulas, susurria,</p>
  <p>Ut quid velim, porro eloquar compendio.</p>
  <p>In pulpitis his agere statuimus, Dei</p>
  <p>Subnixi ope, ex hagiographis tractam libris,</p>
  <p>Tragoediam, Esther nuncupatam: quam modis</p>
  <p>Conatus est poeticis adstringere</p>
  <p>Noster didascalus, sequutus classicos,</p>
  <p>Virtutis omnifariae autores, simul</p>
  <p>Sacros sacratae Antistites sapientiae.</p>
  <p>Musas suas servire qui cultissimas</p>
  <p>Fecere, tum Dei vehendis laudibus,</p>
  <p>Tum illustrium gestis celebrandis virorum.</p>
  <p>Nam versus amoenius docent, sublimius</p>
  <p>Sese efferunt, caeleste spirant Numine</p>
  <p>Acti undique illectant, tonant et fulminant,</p>
  <p>Splendore verborum decori argenteo, et</p>
  <p>Sententiarum copia mirabiles.</p>
  <p>Tum ut fortius Carmen vibrat feritque pectora,</p>
  <p>Ita et magis delectat, et tenacius</p>
  <p>Inhaeret animis, quam soluta oratio.</p>
  <p>Nam mens, ut auris, amat suam symphoniam.</p>
  <p>Iam a recta amussi forte si quid discrepet,</p>
  <p>Si in dramate hoc, quid excidisse humanitus,</p>
  <p>Mancum, solutum, exile, picturatius</p>
  <p>Videbitur, quae humanitas et facilitas</p>
  <p>Vestra est, benigne interpretabimini: suis</p>
  <p>Haec scripsit autor alumnulis rudioribus,</p>
  <p>Cupiens eos ad altiora attollere,</p>
  <p>Captos adorea actionis scenicae.</p>
  <p>Maiora post hac proferemus specimina, et</p>
  <p>Expressiora: si aequitatem atque studium</p>
  <p>Vestrum, fuisse constiterit hic candidum.</p>
  <p>Favete linguis, et procul vestris gravem</p>
  <p>Excutite torporem ab animis, recludite</p>
  <p>Aures ad acroamata spiritalia.</p>
  <p>Et Periochen accipite paucis duplicem.</p>
  <p><hi rend="bold">Argumentum. Oratione pedestri conflatum
  ex A. Sabellico historiographo.</hi></p>
  <p>Erat Amanis autoritas apud Artaxerxem, non parvi ponderis. Perpulit
  is regem, ut uno die, iusserit omnes Hebraici nominis, in suo regno,
  ex composito interfici. Ceterum Esther, eadem tum gente orta, in
  Artaxerxis uxorem fuerat recepta, quae suae gentis periculo commota,
  non leges, non regis edictum reverita, quem prohibebatur adire nisi
  accersita, adiit tamen, suorumque excidium deprecata, non solum pii
  voti compos facta est, sed etiam edictum revocavit, et Amanem, cuius
  suasu et impulsu, fuerat id periculum Iudaeis conflatum, brevissimo
  spatio, in crucem sustulit, quam ille nominatim Mardochaeo, puellae
  avunculo, paraverat.</p>
  <p><hi rend="bold">Aliud argumentum constans
  senariis.</hi></p>
  <p>Acceperat regni torique, in foedera</p>
  <p>Esther puellam, repudiata Vasthide,</p>
  <p>Rex Assuerus. A quo, Aman nefarius</p>
  <p>Evectus ad summos gradus primarii</p>
  <p>Honoris, occoepit odiis feralibus</p>
  <p>Senis flagrare Mardochaei, debitis</p>
  <p>Quod non decoraretur ab eo honoribus.</p>
  <p>Tandem furens velut citata vipera,</p>
  <p>(Collecto in hoc prius favore regio)</p>
  <p>Stato die, cum Mardochaeo funditus</p>
  <p>Delere totum immiti Apellaeum parat</p>
  <p>Ferro genus, per singulas Toparchias.</p>
  <p>Sed providentia aeviterni Numinis,</p>
  <p>Evicta precibus, et fide Esther fervidis,</p>
  <p>Quod eis struebatur malum, in caput impium</p>
  <p>Refudit, ac tristem subactus in crucem</p>
  <p>Aman, Palaestinos periculo eximit.</p>
</div>
<div type="level1" xml:id="main">
  <head>Main</head>
  <p></p>
</div>
<div type="level1" xml:id="personae-sive-interloquutores-huius-dramatis.">
  <head>Personae sive interloquutores huius dramatis.</head>
  <p>Assuerus, qui et Artaxerxes, rex Persarum.</p>
  <p>Mardochaeus, Iudaeus.</p>
  <p>Esther, alias Edissa regina, neptis Mardochaei.</p>
  <p>Aman princeps, Amalechites.</p>
  <p>Zaressa, eius uxor.</p>
  <p>Scribae regis.</p>
  <p>Atach Eunuchi.</p>
  <p>Harbona</p>
  <p>Magi duo.</p>
  <p>Filii Amanis.</p>
  <p>Lictor.</p>
  <p>Nuntius.</p>
  <p><hi rend="bold">Chorus Iudaearum.</hi></p>
  <p><hi rend="bold">Chorus Susianarum.</hi></p>
</div>
<div type="level1" xml:id="actus-primus">
  <head>Actus primus</head>
  <p><hi rend="italic">Mardochaeus solus</hi></p>
  <p>Vere dei iudicia, abyssum esse cecinit</p>
  <p>Psalmographus. Nam tristium pondus premit</p>
  <p>Nos calamitatum multiplex, neque levius,</p>
  <p>Sed in dies fit auctius: aliis omnium</p>
  <p>Quum adsit bonorum luculenta copia.</p>
  <p>Ut taceam enim de servitutis nunc iugo,</p>
  <p>Quod iamdiu nos atterit gravissime,</p>
  <p>Ardere inexpiabili coepit odio,</p>
  <p>(Ut video) Aman nostri: Ille Aman, inquam, impius</p>
  <p>Portenta qui exerte coli iubet Deorum,</p>
  <p>Qui se gerit terrestris instar Numinis,</p>
  <p>Heu parturit, quod pariet in nostrum caput:</p>
  <p>Nisi Dominus, qui saepe iniqua dissipat</p>
  <p>Consilia Principum, sua nos protegat</p>
  <p>Manu. Quod, ut faxit, rogo enixissime.</p>
  <p>Necessitatis vim sequemur interim,</p>
  <p>Mortalia aequum est accidere mortalibus.</p>
  <p>Nimis superbum sit, parem agere cum Deo</p>
  <p>Nos velle vitam: Terminum aerumnis semel</p>
  <p>Mors demetens vitam, ut graves spicas, dabit.</p>
  <p>Quin et per ipsas lucet aerumnas decus</p>
  <p>Virtutis, ut de nocte lampas amplius,</p>
  <p>In nationis perfidae meditullio,</p>
  <p>Sic rutilat ignibus magis carbunculus,</p>
  <p>Sic fit ligonis dente ager feracior,</p>
  <p>Pedibus crocum pressum venit foelicius,</p>
  <p>Et balsamum tundendo fit fragrantius,</p>
  <p>Fagusque tonsa latius diffunditur.</p>
  <p>A patriarchis et prophetis scilicet</p>
  <p>Tritam prius gradimur viam, asperam quidem</p>
  <p>Illam, sed ad culmen beatitudinis</p>
  <p>Ducentem. Aiunt vulgo mea sententia, haud</p>
  <p>Male. Qui cupit mel, huic ferendas esse apes.</p>
  <p>Iob impios in pace plena vivere</p>
  <p>Cernit, pios uri igneis fornacibus,</p>
  <p>Hostis rapit, Satan ferit, non imputat</p>
  <p>His Iob, sed ipse laudat autorem omnium,</p>
  <p>Quae, inquit, Deus dedit, suo iure abstulit.</p>
  <p>Nil itaque, culpam praeter, hic mali potest</p>
  <p>Accidere sapienti. Malum est admittere</p>
  <p>Dignum flagris aut carcere, at non perpeti.</p>
  <p>Non dantur aeterna otiosis praemia,</p>
  <p>Illa afferenda praepotenti sunt manu.</p>
  <p>Nemo in polum, nisi cum hoste conserta manu,</p>
  <p>Victoriae insignis triumpho, admittitur.</p>
  <p>Iam ut praemii spes, sarcinam urgentem levat,</p>
  <p>Sic lectio sacra atque sollicitae preces</p>
  <p>Tollunt veternum, alacritatem suggerunt.</p>
  <p>Verbum dei, boni omnis est aerarium,</p>
  <p>Verumque cornu copiae, in quo pabulum</p>
  <p>Quisque invenit suae saluti commodum,</p>
  <p>Caeleste manna, et nectar est suavissimum,</p>
  <p>Quo inebriatae cuncta mentes respuunt.</p>
  <p>Iudex futurus omnium nil disseret</p>
  <p>E philosophis nugacibus, sed quantum in iis</p>
  <p>Promoveris, quae singulis et omnibus</p>
  <p>Discenda, per vates sacratos, tradidit.</p>
  <p>Regno Dei non dignus est ter maximi,</p>
  <p>Regnum Dei qui negligit, leges Dei</p>
  <p>Nec anteponit omnibus. Mens Proteo</p>
  <p>Monstrosior nostra est, figurae providis</p>
  <p>Eius nisi adstringantur arcte dogmatis.</p>
  <p>Tum oratio ardens, thuris instar fumidi,</p>
  <p>Ascendit ad coeli ardui fastigia,</p>
  <p>Complacat iram Numinis, peccaminum</p>
  <p>Putrem eluit labem omnium, ingruentia</p>
  <p>Pericula amolitur, atros daemonas</p>
  <p>Potenter abigit, ferreo ceu verbere.</p>
  <p>Tum adferit bonorum spiritalium uberem et</p>
  <p>Exaggeratam semper affluentiam.</p>
  <p>Nam sic manum suis athletis porrigit</p>
  <p>Summus Brabeutes, hos alens et subrigens,</p>
  <p>Identidem graviora clitellae gerens,</p>
  <p>Et lassa spiritu suo afflans viscera.</p>
  <p>Id quod, licet vilissimus, sum saepius</p>
  <p>Expertus, eius cultui ex quo me dedi,</p>
  <p>Et consecravi: candide, hunc meo iuvans</p>
  <p>Consilio, opella illum mea et re sublevans.</p>
  <p>Denique meam Neptem, parentibus suis</p>
  <p>Orbatam, adoptaram mihi, omnibus modis</p>
  <p>Fingens eam cerae obsequentis in modum,</p>
  <p>Ad omne laudis atque virtutis genus:</p>
  <p>Monens, ut aversetur omne piaculum,</p>
  <p>Teterrimis impensius serpentibus,</p>
  <p>Idque ad rogos usque ultimos exterminet.</p>
  <p>Ut quod vel infensissime oderit Deus.</p>
  <p>Atque ut qui iter per tesqua facit inhospita,</p>
  <p>Ubi truces et noxiae latent ferae,</p>
  <p>Nequando praeda fiat illis providet:</p>
  <p>Sic cauto opus nobis, ne opaco pectoris</p>
  <p>Erumpat e specu, cupiditatis malae</p>
  <p>Lupus, leo crudelitatis, impudens</p>
  <p>Libidinis sus, impiae vulpecula</p>
  <p>Fraudis, superbiae oculeus pavo, rapidus</p>
  <p>Ingratitudinis canis: et aliae id genus:</p>
  <p>Quae omnes clathris sunt sepiendae aheneis,</p>
  <p>Immo catenatis habendae in vinculis.</p>
  <p>Ni ipsi velimus ab his haberi in vinculis.</p>
  <p>Externus hostis non potest nobis</p>
  <p>Eripere nostra, sed frementes bestiae</p>
  <p>In cordis hae nostri abditae recessibus,</p>
  <p>Spoliare semper nos student virtutibus,</p>
  <p>Immo Deo, qui vita vitalis animae est.</p>
  <p>Rem confero in compendium, multabile</p>
  <p>Scelus expulit primos parentes sedibus</p>
  <p>Cultissimis, in miseriarum ergastulum:</p>
  <p>Hoc funditus Sodomam et Gomorrham perdidit,</p>
  <p>Mundo cataclysmum intulit: bellum, famem,</p>
  <p>Pestem subinde, et calamitates invehit,</p>
  <p>Quale est, amaras, luctuosas, luridas.</p>
  <p>Haec cuncta secum sedulo cum ruminat,</p>
  <p>Tum vitat ope pervigili et intentissima.</p>
  <p>Hinc margarito se excolit innocentiae,</p>
  <p>Et charitatis prodigae carbunculo:</p>
  <p>Verisque gazis, et stabilibus, spicula</p>
  <p>Paventibus prorsus nihil fatalia.</p>
  <p>Hanc iam Assuerus divitis rex Persidos,</p>
  <p>Vasthi abdicata, ex virginum insigni choro</p>
  <p>Lectam, sibi taeda iugali iunxit. Hinc</p>
  <p>Sane bona allucet mihi spes, ut Deus</p>
  <p>Supra modum molitor admirabilis,</p>
  <p>Opem, aut levamen adferat nostris malis.</p>
  <p>Sed ecce solus rex in atrio obambulat,</p>
  <p>Manifesta prae se signa laetitiae gerens.</p>
  <p>Hinc aucupabor ipsius verba tacitus.</p>
  <p>Sum enim anxius de nepte non parum mea,</p>
  <p>Quippe est timoris, atque solicitudinis</p>
  <p>Res plena amor, quando ex boni specie ortus est,</p>
  <p>Et coaluit domestica assuetudine.</p>
  <p><hi rend="italic">Assuerus</hi></p>
  <p>Vasthis fuit mihi ob decorem vel Iove</p>
  <p>Digna uxor, at nimis insolens: iure optimo</p>
  <p>In gemmea coenum esse pyxide, aut spatham</p>
  <p>Eburnea in theca latentem plumbeam</p>
  <p>Quis dixerit. Quare senatus maximi</p>
  <p>Decreto, eam a thalamis procul iussi meis,</p>
  <p>Palatioque, in rem bonam facessere.</p>
  <p>Successit huic, ut assolet brumae improbae</p>
  <p>Aestas serena, et noctis atrae equis iubar</p>
  <p>Solis decorum, Edissa, filo corporis</p>
  <p>Perquam eleganti, ac ore eo, quasi phrygium</p>
  <p>Dicas ebur, rubente tinctum murice:</p>
  <p>Rosisve permista alba rubris lilia.</p>
  <p>Tum comitas, suavitas, modestia</p>
  <p>Ornant eam plus margaritis omnibus,</p>
  <p>Plus purpura, textoque Serum vellere.</p>
  <p>Vincunt odorem balsami, atque aromatum</p>
  <p>Exoticorum auras madentes omnium.</p>
  <p>Sic gratior virtus decoro in corpore est:</p>
  <p>Quid pluribus? Non solis ortus flammei,</p>
  <p>Non sera conspiciunt parem cubilia.</p>
  <p>Ut Naphtha flammam, Coecias nubes trahit,</p>
  <p>Magnesque ferrem, sic suis me pellicit,</p>
  <p>Rapitque totum moribus lectissimis.</p>
  <p>Et forte similitudo morum me impellit huc.</p>
  <p>Nam demereri humanitate gaudeo, et</p>
  <p>Clementia meos: Ego malo, ut bonus</p>
  <p>Parens amari, quam timeri ut vitricus.</p>
  <p>Malo meis Deus esse, ut aiunt, quam lupus.</p>
  <p>Hoc quisquis ignorat, coactus in ordinem,</p>
  <p>Discat regi, non regere publico malo.</p>
  <p>Violenta nunquam imperia stare diu solent,</p>
  <p>Amore crescunt regna, corruunt metu.</p>
  <p>Ne porro familiaritas, et facilitas</p>
  <p>Contemptionem nimia pariat, liberum</p>
  <p>Nolo esse cuiquam accedere ad solium meum,</p>
  <p>Nisi accito. Et quo autoritati regiae</p>
  <p>Plus adstruatur ponderis, clarum virum</p>
  <p>Prudentia, eloquentia, re bellica,</p>
  <p>Et opibus Agagiten Aman, ad proximam</p>
  <p>Duxi evehendum dignitatem regiae.</p>
  <p>Sanxique ut a cunctis adoretur, simul</p>
  <p>Praecipua regni munia ipsi credidi,</p>
  <p>Ut liceat a negotiorum fluctibus</p>
  <p>Exempto acerborum reciprocantibus,</p>
  <p>(Quantum salus patitur rei utique publicae)</p>
  <p>Doctis habere cum artibus commercium.</p>
  <p>Ad verum enim hae solae decus sanctissimae</p>
  <p>Virtutis adducunt: Amare quis queat</p>
  <p>Incognita? Atenim plurimos beneficio</p>
  <p>Naturae, ad omne propemodum factos genus</p>
  <p>Virtutis, est videre, fateor, non nego,</p>
  <p>Tamen ita demum existit illa clarius,</p>
  <p>Doctrina, naturam ad bonam, si accesserit.</p>
  <p>In proelio ferrum auro, at in vita omnibus</p>
  <p>Est opibus eruditio praestantior.</p>
  <p>Nec Lucifer, nec Hesperus tam pulcher est,</p>
  <p>Quam quae studiis acquiritur sapientia.</p>
  <p>In ea voluptas, veraque oblectatio</p>
  <p>Frugem parit, linguam polit, mentem excolit.</p>
  <p>Tunc civitates sunt beatae, purpura</p>
  <p>Quum amplectitur sapientiam, aut sapientia</p>
  <p>Quum temperat rei alma clavum publicae.</p>
  <p>Opes, honores, regna, Pyramides, genus,</p>
  <p>Cito occidunt, velut rosae vernae decor:</p>
  <p>Verum decus, possessioque scientiae,</p>
  <p>Nunquam emori, florere sed semper solet.</p>
  <p>Non nimbus hanc, non ulla venti flamina,</p>
  <p>Neque hanc potest incendium prosternere.</p>
  <p>Ab hominibus commercium eius si auferas,</p>
  <p>Ab orbe solis hoc iubar removeris.</p>
  <p>Fulgorem enim legum sacrarum inscitia</p>
  <p>Non sustinet, furvis tenebris obsita.</p>
  <p>Moreque ferarum, in omne proruit nefas.</p>
  <p>Quoad Derbices, Scoti, Scythae satis docent,</p>
  <p>Iugulare qui suos scelus nullum autumant,</p>
  <p>Homines rudes profecto, agrestes, barbari,</p>
  <p>Utinam hostibus nostris hoc imperitiae</p>
  <p>Aerarium stupidae malum male haereat.</p>
  <p>Animo levatus regredior in regiam.</p>
  <p><hi rend="italic">Mardochaeus</hi></p>
  <p>O candidum, et valde auspicatum nuntium,</p>
  <p>Est nunc mihi unde gratuler vel maxime,</p>
  <p>Iugesque gratias agam domino Deo:</p>
  <p>Ni ingratitudinis notam tetram velim</p>
  <p>Subire, quae ut ventus aquilo, misericordiae</p>
  <p>Fluenta divinae, ebibit penitissime,</p>
  <p>Misero Deus mihi atque terrae filio,</p>
  <p>Supra spem avaram quamlibet, largitus est.</p>
  <p><hi rend="bold">Chorus Susianarum</hi>*</p>
  <p>Quae spreverat Regem, palatio exulat,</p>
  <p>Regina quondam, nunc redacta in ordinem.</p>
  <p>Fructus amaros arrogantiae metit</p>
  <p>Suae, furiis iactatur usque ultricibus.</p>
  <p>Non dormit unquam, sed querelis tristibus,</p>
  <p>Noctem fatigat et diem. Suetae dapes</p>
  <p>Iam non placent, eiusque perpeti genae</p>
  <p>Rore irrigantur, immo largo flumine.</p>
  <p>Non urbis aut ruris iuvant opes, neque</p>
  <p>Benigna liberi ulla patris munera.</p>
  <p>Iam vix labante sustinet collo caput,</p>
  <p>Non ora tingit nitida purpureus decor,</p>
  <p>Laxat sinus, fluidumque syrma negligit.</p>
  <p>Defixa nunquam subrigit humo lumina,</p>
  <p>Omnia abigens, velut silex, solamina,</p>
  <p>Sic celsa semper concidunt, tumida crepant.</p>
  <p><hi rend="bold">Chorus Iudaearum</hi>*</p>
  <p><hi rend="italic">Senarii sunt et</hi> σκάζοντες</p>
  <p>Merito Assuerus Eoae rex Persiae</p>
  <p>Invictus, uxorem Ester adiunxit sibi:</p>
  <p>Nam ubi illa forte inter choros puellares</p>
  <p>Stetit, coaevis omnibus micat tanto</p>
  <p>Formosior, quanto orbe clarior pleno</p>
  <p>Nitet aureum vultum exerens soror Phoebi.</p>
  <p>Tum vero morum amabilis suavitas,</p>
  <p>Submissioque, est ceu monile ardentibus</p>
  <p>Tectum pyropis, et smaragdis, aureum.</p>
  <p>Nam in honore, honoris est honos, deiectio,</p>
  <p>Et dignitatis dignitas est maxima.</p>
  <p>Nunc augurari nunc lubet, quod hac Deus</p>
  <p>Gravi levabit nos malorum sarcina.</p>
  <p>Haec nos alit spes certa Numinis, licet</p>
  <p>Ipsum negent plaerique, Persae, vel nihil</p>
  <p>Curare res mortalium impie adstruant.</p>
  <p>Namque ille acuto cuncta lustrat lumine:</p>
  <p>Nil terra, nil coelum, aut latebra pectoris</p>
  <p>Occultat, oculum quod fugiat eius, magis</p>
  <p>Solis coruscum flammei face aurea.</p>
  <p>Ita assolet fere gigantes impios,</p>
  <p>Et mente inani obambulantes sydera,</p>
  <p>Momento ad ima trudere usque Tartara,</p>
  <p>Et infimos locare sede in regia.</p>
</div>
<div type="level1" xml:id="actus-secundus">
  <head>Actus secundus</head>
  <p><hi rend="italic">Mardochaeus</hi></p>
  <p>Deum esse leges motuum caelestium</p>
  <p>Multiplices, certissimaeque clamitant,</p>
  <p>Nec non statorum temporum statae vices.</p>
  <p>Nam rigida cum iam bruma decussit decus</p>
  <p>Nemorum, et nivali cuncta constrinxit gelu,</p>
  <p>Ver sequitur, aprica exhibens rosaria,</p>
  <p>Floresque generis omnis halantissimos.</p>
  <p>Succedit aestas Sirio usta torrido,</p>
  <p>Messes opimas adferens: Hanc excipit</p>
  <p>Autumnus, uvis gravidus et pomis. Dein</p>
  <p>Ut cursum omittam solis, et glomerabilis</p>
  <p>Lunae, ordinemque syderum pulcherrimum,</p>
  <p>Elementa sic certis reguntur legibus,</p>
  <p>Sane haec stupenda sunt Dei miracula.</p>
  <p>Est evidens vestigium Dei quoque,</p>
  <p>Imago, speculum, mens hominis honesti habens</p>
  <p>Iustique, notitiam insitam, malae simul</p>
  <p>Fixa penitus terricula conscientiae,</p>
  <p>Furias, cruces, tormenta, caeca verbera.</p>
  <p>Sed indicat presentiam et regimen Dei,</p>
  <p>Clarissime omnium politica societas,</p>
  <p>Nam constat hoc consideranti pressius,</p>
  <p>Nec regna constitui ulla, nec retinerier</p>
  <p>Posse sine ductu praepotentis Numinis.</p>
  <p>Ita videas summis bonos periculis,</p>
  <p>Velut manu ereptos Dei fortissima,</p>
  <p>Hic fausta tandem et festa consequi omnia.</p>
  <p>Nec hoc eget probatione, in Bibliis</p>
  <p>Exempla passim plura sacris cernere est,</p>
  <p>Quam mille possim versibus satis exequi.</p>
  <p>Si rursus expendere velimus sedulo, et</p>
  <p>Proferre versis cornibus contrarium,</p>
  <p>Nemo improborum exitia suffugit sua.</p>
  <p>Nam quamlibet docte dolos nectant dolis,</p>
  <p>Tandem latentes incidunt in compedes,</p>
  <p>Praeter spem in auras proferentibus sese malis.</p>
  <p>Hoc, prodito Ioseph, Iacob filii docent</p>
  <p>Hoc David afflicto, Saul sat comprobat,</p>
  <p>Hoc persequuta Iezabel virum Dei,</p>
  <p>Sat indicat. Et his ne immorer, nuper quoque</p>
  <p>Nequissimi, Theodestus et Bagatheus,</p>
  <p>Eunuchi, adortum ex insidiis, neci dare</p>
  <p>Decreverant regem, sed indicio meo</p>
  <p>Et deprehensi et proditi, tandem exitum</p>
  <p>Dignum suis factis adepti, et in crucem</p>
  <p>Funestam adacti, sat monent mortalium</p>
  <p>In rebus oculatam esse providentiam,</p>
  <p>Quae adest bonis malisque poenas irrogat.</p>
  <p>Nullum quidem mihi reposuit indici</p>
  <p>Rex praemium, nisi quod suam me in familiam</p>
  <p>Iussit cooptatum, referri in publica</p>
  <p>Acta, sed ubi dignabitur Deus (cui</p>
  <p>Probare studium omne meditor soli meum)</p>
  <p>Foenore mihi, spero, refundet ubere.</p>
  <p>Sin id volet minus, nihil habeo queri,</p>
  <p>Tot syngraphis illius obstrictus abaco</p>
  <p>Sed spe erigam mentem futurae gloriae.</p>
  <p>Ehem huc Aman, quid pendulo venit gradu!</p>
  <p>Ut proflat iras, et minas vultu gerit!</p>
  <p><hi rend="italic">Aman</hi></p>
  <p>In gente si mortalium beatus est</p>
  <p>Quisquam, esse me illum existimo. Nam maximos</p>
  <p>Vinco Satrapas fulvae monetae pondere,</p>
  <p>Ut nec Tagus, Pactolus, Hebrus plus rotent:</p>
  <p>Quis plus lapillorum aut agrorum possidet?</p>
  <p>Plus vernularum, et coccinarum vestium?</p>
  <p>Adhaec in urbe amplissima educatus, et</p>
  <p>Natalium serie vetusta nobilis,</p>
  <p>Heroicaque dignitate corporis,</p>
  <p>Inter duces triumpho, ut inter astra Sol.</p>
  <p>Haec onmia ornat dignitas par regiae,</p>
  <p>Me omnes honore prosequi student,</p>
  <p>Vulgus, magistratus, dynastae, principes,</p>
  <p>Ut quempiam primi deum subsellii: et</p>
  <p>Niveis vehunt famae quadrigis in polum.</p>
  <p>Quod si Assuero humanitus contingeret</p>
  <p>Quiddam, in locum eius surrogarer protinus</p>
  <p>Nam quis alius solertior fit, et aptior?</p>
  <p>Vel ad apicem verte Tiarae irrumperem,</p>
  <p>Numero clientum fretus ingenti, et fide.</p>
  <p>Quis cornua opponat meae potentiae?</p>
  <p>Mihi quis obstrepat? Quis hiscere audeat?</p>
  <p>At in bonorum hac aurea myrmecia,</p>
  <p>Heu, me subinde unum graviter exulcerat,</p>
  <p>Nam Mardochaeus arrogantiae improbae</p>
  <p>Furiale monstrum despicit me, debito</p>
  <p>Nec honore dignatur: Sed et quos in oculis</p>
  <p>Tuli, (o quadruplatorem iniquum) innoxios</p>
  <p>Curavit Eunuchos, suis nefariis</p>
  <p>Supplicium ad ultimum, calumniis rapi.</p>
  <p>Ipsum sed ecce conspicor, me ut despuit?</p>
  <p>Me aversus ut fastidiose praeterit?</p>
  <p>Hei vix sum apud me, ita ardeo iracundia.</p>
  <p>Crepo medius, et in rabiem agor, quod non eum</p>
  <p>Torquere liceat mille mortis generibus.</p>
  <p>Accingere ira, rumpe desides moras,</p>
  <p>Dira furiarum huc advolet cohors, meum</p>
  <p>Furore pectus non satis magno furit.</p>
  <p>Molior inauditum priore aevo scelus.</p>
  <p>Parum foret, si in unum homunculum vibrem</p>
  <p>Telum ultionis, sed genus Iudaicum</p>
  <p>Delere in universum cogito, Deos</p>
  <p>Spero institutum comprobaturos meum,</p>
  <p>Et pollicentur auspicatum haruspices.</p>
  <p><hi rend="bold">Chorus Iudaearum</hi>*</p>
  <p>Proh conditor rerum omnium, et summe arbiter,</p>
  <p>Quantum minatur hic malorum sacrilegus?</p>
  <p>At nos inexpugnabili tua unius</p>
  <p>Tecti aegide, atque Numine augustissimo,</p>
  <p>Nihil malignos expavescimus Deos,</p>
  <p>Nihil volatu permovemur alitis,</p>
  <p>Non oscinis cantu, nec extis tristia</p>
  <p>Minantibus, non prodigiis percellimur,</p>
  <p>Nec si trecentis militum myriadibus,</p>
  <p>Mundi huius atroces ruant in nos duces.</p>
  <p>Nam is prorsus haud potest perire unquam, tua</p>
  <p>Bonitas tuendum immensa quem susceperit.</p>
  <p><hi rend="italic">Aman. Assuerus Rex.</hi></p>
  <p>Sed commodum ecce conspicor regem edita</p>
  <p>In sede. Salve Rex.</p>
  <p><hi rend="italic">Assuerus</hi></p>
  <p>Aman salve, quid est,</p>
  <p>Quod me parum blando intueris lumine?</p>
  <p>Animum tuum quid mordet, urit, conficit?</p>
  <p><hi rend="italic">Aman</hi></p>
  <p>Regnum administrantem solent negotia</p>
  <p>Permulta, curis distinere edacibus,</p>
  <p>Vulgare hoc est, a mente vultum fingier.</p>
  <p><hi rend="italic">Assuerus</hi></p>
  <p>At tu supercilium remittens nubilum,</p>
  <p>Si quid animum comest tuum, mihi expedi.</p>
  <p>Fortasse praesens admovebo pharmacum.</p>
  <p><hi rend="italic">Aman</hi></p>
  <p>Effabor ingenue nihil celans Here.</p>
  <p>Nam publicam rem qui gerit, nec optima</p>
  <p>Consilia init, metuque linguam comprimit,</p>
  <p>Is visus est semper mihi vir pessimus.</p>
  <p>Et patria qui antiquius quicquam sua</p>
  <p>Habet, ille nec vilissimo dignus pilo est.</p>
  <p>Ego per Iovem, o rex, cuncta cernentem, tibi</p>
  <p>Iuro, quod intuens tuis incommodum</p>
  <p>Loco salutis obvenire, non queam</p>
  <p>Tacere.</p>
  <p><hi rend="italic">Assuerus</hi></p>
  <p>Talem credidi te esse hactenus,</p>
  <p>Proinde aperta fronte rem omnem edissere.</p>
  <p><hi rend="italic">Aman</hi></p>
  <p>Dispersa regni, rex, tui provinciis</p>
  <p>In omnibus, gens legibus minax suis,</p>
  <p>Vanissimisque identidem ceremoniis,</p>
  <p>Neomeniis, baptismatis, delectibus</p>
  <p>Cibariorum, sabbatismis, victimis</p>
  <p>Utens, statuta proterit tua omnia,</p>
  <p>Infida, vana, contumax, iniuria,</p>
  <p>Scelesta, constuprata adusque verticem.</p>
  <p><hi rend="italic">Assuerus</hi></p>
  <p>Quae natio audet, obsecro, tantum nefas?</p>
  <p><hi rend="italic">Aman</hi></p>
  <p>Iudaea.</p>
  <p><hi rend="italic">Assuerus</hi></p>
  <p>Iudaea? Superi omnes obruant.</p>
  <p><hi rend="italic">Aman</hi></p>
  <p>Quin haec mihi videtur excusso iugo,</p>
  <p>Cuncta moderari velle pro libidine.</p>
  <p>Nam impunitas peccandi ei ansam suggerit.</p>
  <p><hi rend="italic">Assuerus</hi></p>
  <p>At tu, quibus censes renitendum artibus?</p>
  <p>Aut qua revellendum hoc malum esse forcipe?</p>
  <p><hi rend="italic">Aman</hi></p>
  <p>Quamquam indiges consilio, aquis si eget mare,</p>
  <p>Dicam tamen, quando id petis, prout sciam,</p>
  <p>Me autore, eam impera erui radicitus,</p>
  <p>Ut nemo superet omnium. Quod si times,</p>
  <p>Ne fiscus hinc damnum tuus constrahat, ego</p>
  <p>Pendam lubens in singulos annos tibi,</p>
  <p>Graeca fide, decem talentum milia,</p>
  <p>Si peste ab hac teterrima, regnum tuum</p>
  <p>Fuerit repurgatum: tametsi iam, ut reor,</p>
  <p>Factis fides constat tibi satis mea.</p>
  <p>In aere totus ero tuo. Quid vis? Fera</p>
  <p>Si iusseris, per tela, per mare ivero lubens,</p>
  <p>Cursumque tentaro levem per aëra.</p>
  <p><hi rend="italic">Assuerus</hi></p>
  <p>Nil est opus sermonibus multis, tibi</p>
  <p>Gentem, et pecuniam do candide, tuo</p>
  <p>Ut pro arbitratu agas. Habes et symbolum,</p>
  <p>Quo, quae voles, signare tu possis, meum.</p>
  <p><hi rend="italic">Aman</hi></p>
  <p>Memini, sat est, sat est mihi: Pressam rei</p>
  <p>Publicae animam languore suscitavero.</p>
  <p>Solis per ignes iuro, qui orbem temperat.</p>
  <p>Sed bilis effervescentiam iam reprimo.</p>
  <p><hi rend="italic">Aman. Puer.</hi></p>
  <p>Heus heus puer, cito, evoca ad me regios</p>
  <p>Scribas.</p>
  <p><hi rend="italic">Puer</hi></p>
  <p>Here, exequar libens, quod imperas.</p>
  <p><hi rend="italic">Aman</hi></p>
  <p>Quin ergo te moves lapis? Iam oportuit</p>
  <p>Rediisse, Age revola ocyor quovis Noto.</p>
  <p>Bene est, abunde est, sat est etiam mihi.</p>
  <p>Namque lepide succedit hoc negocium,</p>
  <p>Et sub manus, bona in sinum sors influit.</p>
  <p>Humum relinquens efferam coelo caput,</p>
  <p>Ab ultimis adusque Gangen Gadibus,</p>
  <p>Me nulla Tellus conticescet, frigore</p>
  <p>Scythae rigentes, Indi adusti solibus,</p>
  <p>Et Coelitum chorus strategema hoc meum</p>
  <p>Scient, loquentur, tibiis plenis canent.</p>
  <p>Cupio vel ardentissime mox rem aggredi,</p>
  <p>Mihi segnius videtur omnis celeritas</p>
  <p>Ferri: rependam flagitiis poenas pares,</p>
  <p>Amalechitarum ulciscar iniustam necem.</p>
  <p>Omnes sub imum Tartarum detrusero,</p>
  <p>Sed ecce quos volebam, eis ibo obviam.</p>
  <p><hi rend="italic">Scribae. Aman.</hi></p>
  <p>Princeps verende salue, dic rogo, quid huc</p>
  <p>Nos evoces.</p>
  <p><hi rend="italic">Aman</hi></p>
  <p>Recte, aperiam compendio.</p>
  <p>Profecto res est nec levis, nec auribus</p>
  <p>Torpentibus tantum haurienda, pectoris</p>
  <p>Sed penitus in vestri latebras intimas</p>
  <p>Mittenda, mox conscribi oportet regium</p>
  <p>Decretum, et evulgari ubique gentium,</p>
  <p>Vastissima quae continentur Perside.</p>
  <p>Ut scilicet Iudaea gens,</p>
  <p>Diffusa per Toparchias</p>
  <p>Omnes, agens contra omnium</p>
  <p>Ius constitutum moribus,</p>
  <p>Edicta Regis obterens,</p>
  <p>Miscensque cuncta tumultibus:</p>
  <p>Truci sub ensis fulmine</p>
  <p>Ad medium Ader mensis cadat.</p>
  <p>Nam rex ita statuit potens,</p>
  <p>Et sortium, altaeque Magiae</p>
  <p>Leges notant, nec non popae</p>
  <p>Id submonent: Ut improbi</p>
  <p>Simul ruentes in Stygos</p>
  <p>Nigrae cavernas, auream</p>
  <p>Orbi quietem reddere</p>
  <p>Cogantur, indignissimis</p>
  <p>Quam dissipaverunt modis.</p>
  <p>Et liberata patria, iudicia, quae</p>
  <p>Iacent neglecta, suscitentur: legibus</p>
  <p>Quae nunc silent, autoritas redeat sua.</p>
  <p>Omnes cito segnes moras abrumpite, et</p>
  <p>Primum quidem Susis, tum in urbibus aliis,</p>
  <p>Ex edito edictum loco dependeat,</p>
  <p>Ut incolis, et accolis fiat palam.</p>
  <p><hi rend="italic">Scribae</hi></p>
  <p>Istud quidem, et citra moram, curabitur.</p>
  <p><hi rend="bold">Chorus Susianarum</hi>*</p>
  <p>Incedit agitatum ut mare, animo fluctuans,</p>
  <p>Vultu superbo, fulgurantibus oculis,</p>
  <p>Fremit, tonat, linguaque coelum territat.</p>
  <p>Caecus animi, quid moliatur non videt.</p>
  <p>Et talpa cum sit maximus, se existimat</p>
  <p>Argum, suo unius beatus somnio.</p>
  <p>Magnum quidem spirant, parum tamen valent</p>
  <p>Multi, sed ad bullae modum, sub temporis</p>
  <p>Puncto, remittunt spiritus praeturgidos.</p>
  <p>Mortalium quisquis sapit, mortalia</p>
  <p>Sapere solet, nec quempiam unquam despicit,</p>
  <p>Quamvis pusillum, trepidulum, vel indignum,</p>
  <p>Namque et apibus suum minutis spiculum est,</p>
  <p>Et parva morsu vipera Elephantem necat.</p>
  <p>Araneusque saepe Cervum conficit,</p>
  <p>Etiam capillus unus habet umbram suam.</p>
  <p><hi rend="bold">Chorus Iudaearum</hi>*</p>
  <p>Ecce fatigamus Coelum votis, precibusque,</p>
  <p>Et Turturis more gemimus.</p>
  <p>Ut res privatas Deus augeat, atque reducat</p>
  <p>Frugifera nos ad praedia.</p>
  <p>Sed surdo canimus, Boreas orata repellit,</p>
  <p>Ad ultimas mundi insulas.</p>
  <p>Et luctus luctum sequitur, neque fit gravis ulla</p>
  <p>Laboris intermissio.</p>
  <p>At nihil est desperandum, si nil datur in spe,</p>
  <p>Sunt mala ferenda fortiter.</p>
  <p>Si premitur pietas, tandem eluctatur, et inde</p>
  <p>Illustrior reddi solet.</p>
  <p>Ipse suo nunquam arbitrio curabitur aeger,</p>
  <p>Neque medico leges dabit.</p>
  <p>Inveterata diu non possunt absque dolore</p>
  <p>Mala exigi gravissimo.</p>
  <p>Hic flagris caedit rex, ut det gaudia nobis</p>
  <p>Aeterna, post iram brevem.</p>
  <p><hi rend="italic">Mardochaeus Atach Ennuchus</hi>.</p>
  <p>Inopina, mira, nova, nova aspicio, malis</p>
  <p>Prognata ab aliis, alia contingunt mala,</p>
  <p>Exaggerata, inusitata, immania.</p>
  <p>Hoc illud est, quod apparebat toxicum,</p>
  <p>Eheu doloris agitor aestu acerrimi,</p>
  <p>Et in medullis exedor calentibus.</p>
  <p>Siccine Tyrannis ferrea unius premet,</p>
  <p>Et innocentes opprimet? Mens deficit,</p>
  <p>Rei stupore, indignitateque istius.</p>
  <p>Et membra, ceu revulsa sedibus, labant.</p>
  <p>Sed quis mihi, quis lacrymarum suggeret</p>
  <p>Fontem, mala ut quae dira nobis imminent,</p>
  <p>Et mille formas mortis atrae elugeam?</p>
  <p><hi rend="italic">Atach</hi></p>
  <p>Huc prodeo a regina, ut expiscer rei</p>
  <p>Quid tristioris Mardochaeo obvenerit.</p>
  <p>Quid Mardochaee clamitas? Age, dic rogo,</p>
  <p>Quid moestus ora everberas pectus? genas</p>
  <p>Fletu rigas? dedisce luctum inutilem.</p>
  <p>Depone questus, non levat miseros dolor.</p>
  <p><hi rend="italic">Mardochaeus</hi></p>
  <p>Sim robore et adamante quovis durior,</p>
  <p>Si agam malis securus in tantis.</p>
  <p><hi rend="italic">Atach</hi></p>
  <p>Mala</p>
  <p>Non sunt, si ea ad te pertinere nil putes.</p>
  <p><hi rend="italic">Mardochaeus</hi></p>
  <p>Ah, dicta saxo durius feriunt tua.</p>
  <p>Querela nostra est veritate rei minor.</p>
  <p><hi rend="italic">Atach</hi></p>
  <p>Nullum malum exemplum priorum non habet,</p>
  <p>Omitte fletum amarum, et hos, citra moram,</p>
  <p>Depone amictus, squallidos, festos cape,</p>
  <p>Regina quos mittit tibi.</p>
  <p><hi rend="italic">Mardochaeus</hi></p>
  <p>Ah, non decet</p>
  <p>Prodire aliter in publicum, istoc tempore.</p>
  <p>En regii exemplum statuti, publice</p>
  <p>Quod exposuit in nos Aman modo. Dabis</p>
  <p>Id herae tuae et meo monebis nomine</p>
  <p>Ipsam, salute ut pro suae gentis roget</p>
  <p>Regem, atque parteis versa in omnes leniat,</p>
  <p>Sin facere vero id abnuat, Dominus Deus</p>
  <p>Alia suam plebem eruet via, et ipsius</p>
  <p>In verticem torrens malorum corruet.</p>
  <p>Quantum potes, verbis meis haec nuntia</p>
  <p>Ne sub tam atroci dormiat discrimine.</p>
  <p><hi rend="italic">Atach</hi></p>
  <p>Ne metue, nil istorum omisero, fidem</p>
  <p>Nemo omnium desiderare in me potest.</p>
  <p><hi rend="italic">Atach. Esther</hi>.</p>
  <p>Desiste iam regina demirarier</p>
  <p>Squallore Mardochi obsitam sic penulam, et</p>
  <p>Graves querelas. Nam dolendi causam habet</p>
  <p>Iustam nimis: sicut videre ex his potes</p>
  <p>Schedis. At idem te rogat, regem ut velis</p>
  <p>Accedere, precatura, pro populi tui</p>
  <p>Salute. Sin velis minus laboris hoc</p>
  <p>Suscipere secura omnium, Deum fore</p>
  <p>Minatur ultorem.</p>
  <p><hi rend="italic">Esther</hi></p>
  <p>Hei mihi quid audio?</p>
  <p>Quid in tabellis intuor? Quid eloquar?</p>
  <p>Quid non? Vel unde exordium tantis malis</p>
  <p>Salubre, remediumque, praesens sumpsero?</p>
  <p>Tabet animus, me torquet erodens dolor,</p>
  <p>Sudor per artus frigidus totos cadit.</p>
  <p>Volo quidem, votisque, id exopto omnibus,</p>
  <p>Sed quo modo ipsa me ingeram invocata? Nam</p>
  <p>Nisi rex suam protenderit virgam, rea</p>
  <p>Inveniar, ut scis. Attamen pro viribus</p>
  <p>Agam, indicabit rebus afflictis viam</p>
  <p>Deus, sui qui Numinis tunc vim exerit,</p>
  <p>Humana quum subsidia torpent irrita.</p>
  <p>Proinde dic meo reversus nomine</p>
  <p>Olli, ut vocatis omnibus tribulibus</p>
  <p>Nostris, eis tridui imperet ieiunium,</p>
  <p>Castas preces, benignitatem in proximos,</p>
  <p>Ut liberalem misericordiam Dei,</p>
  <p>Nostra excitet restricta liberalitas.</p>
  <p>Ubi cum meis pedissequis idem egero,</p>
  <p>Me capitis obiiciam periculo, Deus</p>
  <p>Qualem volet, praestabit exitum.</p>
  <p><hi rend="italic">Atach</hi></p>
  <p>Bene est,</p>
  <p>Curavero factum, quod admones, Hera.</p>
  <p><hi rend="italic">Esther</hi></p>
  <p>Removete famulae purpuram, atque auro illitas</p>
  <p>Vestes, procul sit muricis Tyrii rubor,</p>
  <p>Gemmae virentes, et lapilli sectiles,</p>
  <p>Textasque Serum auferte vellere institas,</p>
  <p>Cingant sinus arcta expeditos suppara.</p>
  <p>Valeant inaures, anuli, monilia.</p>
  <p>Caeno voluptatum loca hactenus putri</p>
  <p>Foedata, nunc vi lachrymarum uberrima,</p>
  <p>Purgemus actutum, expiemusque omnia.</p>
  <p>Iam nos Deum infensum chameuniis, prece,</p>
  <p>Ieiuniis, et questibus feralibus,</p>
  <p>Placare convenit, trisulco ne obterat,</p>
  <p>Perdatque, raptim impoenitentes fulmine.</p>
  <p>Heu parte ab omni saepiunt me angustiae.</p>
  <p><hi rend="bold">Chorus Iudaearum</hi>*</p>
  <p>Proh sancta pietas, proh gubernator poli,</p>
  <p>Unde istud emersit repente atrox malum</p>
  <p>Secum hanc gravem quod moestitudinem trahit,</p>
  <p>Ut Auster imbres et procellas aequoris?</p>
  <p>Occidimus licet. Sonent nunc Susia</p>
  <p>Planctu loca, reboet mare, aether, et solum.</p>
  <p>Heu dura fata semper, et sortem asperam.</p>
  <p>In omne certat facinus, et pensi nihil</p>
  <p>Ducit, nefas Aman putat nullum impius.</p>
  <p>Magnus nocet parvis, velut Iovis armiger</p>
  <p>Oloribus, coluberque, ranis officit.</p>
  <p>Heu saucius dolore flaccescit animus,</p>
  <p>Ferite palmis pectora, et planctus date,</p>
  <p>Nos glauci amictus, obsoletique obtegant,</p>
  <p>Spargat cinis frontem, induantur textiles</p>
  <p>Setae, torus sit arena fossilis, cibum</p>
  <p>Nemo capiat, nemo sitim aridam levet.</p>
  <p>Precibus Deum pulsemus ardentissimis,</p>
  <p>Quae machinis telisque cunctis plus valent,</p>
  <p>Dum nox ruens suo favet silentio.</p>
  <p>Fortasse nostra poenitentia placabitur,</p>
  <p>Etenim suos subinde rebus asperis</p>
  <p>Explorat, aurum ut ignis acer assolet,</p>
  <p>Sed deiici vetat malorum turbine,</p>
  <p>Redditque eos purgatiores, quam antea.</p>
</div>
<div type="level1" xml:id="actus-tertius">
  <head>Actus tertius</head>
  <p><hi rend="italic">Esther</hi></p>
  <p>Aurora fulgens expulit vagantia</p>
  <p>Coelo astra, surgit florida iam sol coma, et</p>
  <p>Lucem revehit orbi, dierum post trium</p>
  <p>Curricula devoluta, quos impendimus</p>
  <p>Totos Dei nostri sacratis cultibus,</p>
  <p>Ieiunio carnem immolantes, aspero</p>
  <p>Artus terentes cilicio, omne verticis</p>
  <p>Decus cinere contaminantes sordido,</p>
  <p>Atque, veniam oratu petentes supplici.</p>
  <p>Electili noctes diesque pro cibo,</p>
  <p>Tristissimae nobis fuere lachrymae.</p>
  <p>Nihil quidem signi video, sed credula</p>
  <p>Aurem mihi spes vellit interim, iubens</p>
  <p>Ut sim bono et magno in futurum pectore.</p>
  <p>Orationem iterare meditatam lubet.</p>
  <p>Domine Deus, qui singularis noster es</p>
  <p>Rex, destitutam omni me ope, adiuva tua.</p>
  <p>In te, scio, gravissime peccavimus,</p>
  <p>Diisqe inferis nos mancipavimus. Proin</p>
  <p>Nos hostium nunc iure tradis in manus:</p>
  <p>Ut aequitatis norma postulat tuae.</p>
  <p>At nos tamen rogamus enixissime,</p>
  <p>Et obsecramus supplices, clementiae, ut</p>
  <p>Memor tuae sis pristinae. Ecce nunc parat</p>
  <p>Haereditatem penitus evertere tuam,</p>
  <p>Gens impia, atque gloriam templi tui</p>
  <p>Eliminare, et horridis catharmatis,</p>
  <p>Replere: quo maius suis idoliis</p>
  <p>Hoc adstruant modo decus larvalibus.</p>
  <p>Tu turris es nobis, et arx fortissima,</p>
  <p>Consilia iniqua verte in ipsorum caput,</p>
  <p>Tua ut manu strati potente casitent.</p>
  <p>Praebe mihi fiduciam, et constantiam,</p>
  <p>Infunde gratiam et meis suadam labris,</p>
  <p>Riguos ut imbres ore fundens nectaris,</p>
  <p>Accensa Principis restinguam pectora,</p>
  <p>Et ipsius nobis favorem colligam.</p>
  <p>Contunde cervicem leonis arduam,</p>
  <p>Atrociter qui nos studet disperdere.</p>
  <p>In nos tuae deflecte bonitatis oculos,</p>
  <p>Qui uti sumus, ita agnoscimus nos infimos,</p>
  <p>Nequissimos, vilissimos, miserrimos,</p>
  <p>Et plane inanis imaginis simillimos,</p>
  <p>Nam et ego nimis superbiae signum execror,</p>
  <p>Meaeque abominor coronam gloriae,</p>
  <p>Ceu foetidis pannum inquinatum mensibus,</p>
  <p>Ut ipse nosti, qui recessus pertoris</p>
  <p>Mei vides impervios, et perspicis.</p>
  <p>Es unus, in quo praesidia locata sunt,</p>
  <p>O mi Deus, nostrae salutis omnia.</p>
  <p>Quare tuae famulae preces, ne despice.</p>
  <p>Descende coelo, et irruentes hostium</p>
  <p>Acies coerce fulminante dextera,</p>
  <p>Nomen tuum et dignis canetur laudibus.</p>
  <p><hi rend="italic">Mardochaeus</hi></p>
  <p>Iam nox fere parteis duas confecerat,</p>
  <p>Quum opaca tandem languido venit quies,</p>
  <p>Brevisque lassis somnus obrepsit genis,</p>
  <p>Si somnus ille est mentis attonitae stupor.</p>
  <p>Tum terra mugitu fremens rauco, statim</p>
  <p>Exhibuit ostentum mihi illaetabile,</p>
  <p>Immane, trux, furiale, formidabile.</p>
  <p>Haerere venis sanguis algidus meis,</p>
  <p>Animus pavere, membra quatere ingens tremor.</p>
  <p>Vidi ipse vidi, atque audii tonitrua,</p>
  <p>Voces, tumultum, et dissidentes invicem</p>
  <p>Capitaliter duos dracones maximos.</p>
  <p>Gens trepida iustorum videns in proximo</p>
  <p>Mortem, ad Deum clamavit, et fons protinus</p>
  <p>In flumen excrevit minimus altissimum.</p>
  <p>Ut ortus est sol, devorarunt inclytos</p>
  <p>Humiles. Quid haec sibi velint, non assequor,</p>
  <p>Tamen animum mihi bona spe fulciunt.</p>
  <p><hi rend="italic">Oratio Mardochaei</hi></p>
  <p>Aeterne rex, parensque misericordiae,</p>
  <p>Dignare, quaeso, ad nos amabiles tuos</p>
  <p>Atque, faciles oculos, in hora hac vertere,</p>
  <p>Benignus audi supplicum vota et preces.</p>
  <p>Quod fastuosum Aman, recusarim hactenus</p>
  <p>Inusitato colere ritu, non mihi</p>
  <p>Factum est superbia, vel contumacia</p>
  <p>Ut scis, latebras mentium qui pervides,</p>
  <p>Dum cuncta laxas cordium repagula.</p>
  <p>Lubens enim salute pro gentis meae,</p>
  <p>Vestigia pedum exoscularer ipsius,</p>
  <p>Sed anxie verebar illud, ne tibi</p>
  <p>Quem soli honorem debeo, Deo meo,</p>
  <p>Deo omnium ter optimo, et ter maximo,</p>
  <p>Transferrem ad impium tyrannum, et efferrum,</p>
  <p>Qui in te, et tuos molitur atrocissima,</p>
  <p>Gregaria cum foederatorum manu.</p>
  <p>Horum malorum causa sunt nobis, scio,</p>
  <p>Flagitia, noxae, scelera nostra plurima.</p>
  <p>Nihilominus, clemens pater, pronus rogo,</p>
  <p>Ut hostium impetus feroces reprimas.</p>
  <p>In eos tuae ede potentiae paradigmata,</p>
  <p>Ut te Deum in Sion deorum noscitent.</p>
  <p>Plebem tuam ne despice, a gravi iugo</p>
  <p>Quam servitutis eruisti Aegyptiae.</p>
  <p>Periculis succurre praesens tristibus,</p>
  <p>Fessisque prosper rebus extemplo advola.</p>
  <p>Ad protegendum est fortior digitus tuus,</p>
  <p>Quam ad opprimendum examina hostium.</p>
  <p>En ad tui suavem memoriam nominis</p>
  <p>Recurrimus, spes, lux, salus nostra unica.</p>
  <p>In gaudium converte luctus flebiles,</p>
  <p>Nec te canentium ora concludi fine.</p>
  <p><hi rend="bold">Chorus Iudaearum</hi>*</p>
  <p>Huc, Deus alme,</p>
  <p>Respice, pondus</p>
  <p>Grande malorum</p>
  <p>Tristia corda</p>
  <p>Nostra fatigat</p>
  <p>Te rogitamus</p>
  <p>Supplice voto</p>
  <p>Et lachrymarum</p>
  <p>Fonte madentes</p>
  <p>Nos misereris.</p>
  <p>A laqueo nos</p>
  <p>Hoc scelerato</p>
  <p>Quem posuere</p>
  <p>Turba maligna,</p>
  <p>fac tueare.</p>
  <p>Auxilium fer,</p>
  <p>Quae parat in nos</p>
  <p>Barbarus hostis,</p>
  <p>In caput eius</p>
  <p>Tela retorque.</p>
  <p>Numina proni</p>
  <p>Sancta colemus</p>
  <p>Tunc tua, spes et</p>
  <p>Anchora nostrae</p>
  <p>Sola salutis.</p>
  <p><hi rend="italic">Esther</hi></p>
  <p>Culta elegantiore mundo prodeo,</p>
  <p>Velut suavem et illicem escam praeferens,</p>
  <p>Quo fabulam melius agam, quam exordior.</p>
  <p>Adsit piis prosper Deus conatibus.</p>
  <p>Hei membra mihi stupent exanguia,</p>
  <p>Pedes cupitum nec queunt gradum addere.</p>
  <p>Mihi fulcientem porrigat aliquis manum.</p>
  <p>Adeste famulae, me gradatim ducite</p>
  <p>Ad regis usque basilicam: hic subsistite.</p>
  <p>Hei mihi pavor miserae anxius cor perculit,</p>
  <p>Gelidus mihi horror ac tremor mentem eripit.</p>
  <p>Meis labasco destituta viribus.</p>
  <p>Oh sustinete, pedissequae, lapsantem heram.</p>
  <p><hi rend="italic">Assuerus</hi></p>
  <p>Quid cerno, quid oculos usurpo Adriaticos?</p>
  <p>Quid hoc rei est? Unde illa consternatio?</p>
  <p>Quid sic trementes circuit pallor genas?</p>
  <p>Tacensque, vultu languido obtutus stupet?</p>
  <p>Intelligo, quid eius animum mordeat.</p>
  <p>(38)</p>
  <p>Exurge misera, tolle subductum latus,</p>
  <p>excute metum, propter alios legem hanc tuli,</p>
  <p>Tu, ut regis uxor, libera es. Quid obtices.</p>
  <p>Victo quid imber subitus, e vultu, cadit?</p>
  <p>At te ut pavere desinas, en eximo,</p>
  <p>(Hanc auream collo adprimens virgam tuo)</p>
  <p>A mortis, atque, omnis metus discrimine.</p>
  <p>Desiste lachrymis tingere oculos tuos.</p>
  <p>Huc da mihi charam manum, atque pectoris</p>
  <p>Aestum explica, meaque, frontem gratia</p>
  <p>Exporrige.</p>
  <p><hi rend="italic">Esther</hi></p>
  <p>Assuere rex, cui maximam</p>
  <p>Mortalium uni debeo reverentiam,</p>
  <p>Te ut conspicata sum, velut Dei angelum,</p>
  <p>Prae gloriae tuae amplitudine inhorrui.</p>
  <p>Mirabilis es enim supra humanum modum.</p>
  <p>Heu, lingua vocem denuo maestae negat,</p>
  <p>torpetque, vinctus frigido sanguis gelu.</p>
  <p><hi rend="italic">Assuerus</hi></p>
  <p>Quid corpus affusa ac tremens, dubia labas</p>
  <p>Cervice? Famuli attollite hanc, atque latice</p>
  <p>Refovete gelido. Heus suscita sensus tuos,</p>
  <p>Quid anhela corda, murmure incluso, fremunt?</p>
  <p>Effare aperte, quis gravet mentem dolor,</p>
  <p>Regina quid vis? quae petitio est tua?</p>
  <p>Optes licet, quicquid lubet, per me feres.</p>
  <p>Vel si alteram regni mei poposceris</p>
  <p>Partem, hoc coruscum ut adspicio solis iubar.</p>
  <p><hi rend="italic">Esther</hi></p>
  <p>Humanitas quando tua huc me prolicit,</p>
  <p>Meliuscule spero, et animum recolligo.</p>
  <p>Teque oro demisissime, et simul obsecro,</p>
  <p>Dignere confestim venire una cum Aman,</p>
  <p>Ad tenue, quod iussi instrui, convivium.</p>
  <p><hi rend="italic">Assuerus</hi></p>
  <p>Quod postulas, fiet, adero mox, atque Aman</p>
  <p>Huc evocavero, Heus puer, mihi huc Aman</p>
  <p>Siste ocyus, polluctum ad Esther dapsile.</p>
  <p><hi rend="italic">Puer</hi></p>
  <p>Fiet here, quod iubes.</p>
  <p><hi rend="italic">Assuerus</hi></p>
  <p>Vola quantum potes,</p>
  <p>Recipe animum uxor, obsecro, atque in me omnibus</p>
  <p>Procul a molestis avoca negotiis.</p>
  <p><hi rend="italic">Esther</hi></p>
  <p>En sum tibi omni dedicate pectore.</p>
  <p><hi rend="italic">Assuerus</hi></p>
  <p>Nunc ergo laeta redde te thalamis tuis,</p>
  <p>Te consequor, cito premens pedem pede.</p>
  <p><hi rend="italic">Assuerus</hi></p>
  <p>Bene est, Aman, quod veneris, mihi asside,</p>
  <p>Agedum remittentes severae nubilum</p>
  <p>Frontis, diem sumamus hunc simul hilarem,</p>
  <p>Procul facessant curae, et aegrimoniae,</p>
  <p>Nubes doloris nulla fuscet gaudium.</p>
  <p>Heus, tu puer, scutum mihi, non Pallados,</p>
  <p>Sed Liberi praebe patris, Carchesium</p>
  <p>Hoc aureum vino corona spumeo.</p>
  <p>Ut scilicet nos proluamus largius.</p>
  <p>Huic amphoram vini notae Cressae dato.</p>
  <p>Princeps Aman, quaeso, ut bibas meracius,</p>
  <p>Et liberalius, cerebrum si ferat.</p>
  <p>Hominis fatigati variis negotiis,</p>
  <p>Animum excitat vinum, voluptatem parit,</p>
  <p>Vires alit, roburque adauget, prolicit</p>
  <p>Somnum, cibi proritat appetentiam,</p>
  <p>Stomachi ruinas reparat, et virus fugat,</p>
  <p>Facundiamque suggerit suavifluam.</p>
  <p>At stolida vinolentia haec cuncta perimit.</p>
  <p><hi rend="italic">Aman</hi></p>
  <p>O Philosopho dogma, immo Iove dignissimum,</p>
  <p>Servabo memori conditum istud pectore.</p>
  <p><hi rend="italic">Esther</hi></p>
  <p>Tenuis quidem apparatus est, Interim animus</p>
  <p>Lautissimus: Consulite, si lubet, boni,</p>
  <p>Quod offero. Alias lautius curabitur.</p>
  <p><hi rend="italic">Assuerus</hi></p>
  <p>Tuum licet modestia extenuet tua</p>
  <p>Convivium, est tamen affluens et splendidum,</p>
  <p>Etiam aemulum Sybaritico: adeo ut nesciam</p>
  <p>Magisne copiam ipse, an artem debeam</p>
  <p>Mirarier. Sed ista nos parum movent,</p>
  <p>Convivii suavitas non est sita</p>
  <p>In lautitiis, embammatisve exoticis,</p>
  <p>Sed in bona appetentia, atque adstantium</p>
  <p>Cultis, amoenis, candidis sermonibus.</p>
  <p><hi rend="bold">Chorus Susianarum</hi>*</p>
  <p>Qui se et sua extollit nimis, mortalibus</p>
  <p>Invisus est, non aliter atque regulus,</p>
  <p>Vel torridus praester, vel aspis noxia.</p>
  <p>Et vulgus hunc notat procax dementiae.</p>
  <p>Contra suas qui reculas, et se elevat</p>
  <p>Apud deos est, et homines gratissimus.</p>
  <p>Virtutis est sacrarium modestia,</p>
  <p>Benigna, clemens, blanda, et obvia omnibus.</p>
  <p>Placet sereno non minus quam nubilo,</p>
  <p>Philtra omnia, et cestum Veneris almae in se habens.</p>
  <p><hi rend="italic">Assuerus</hi></p>
  <p>Nunc age, tui secreta pectoris, palam</p>
  <p>Effare, nil prorsus negaturo: genae</p>
  <p>Quid tristibus rursum madescunt lachrymis?</p>
  <p><hi rend="italic">Esther</hi></p>
  <p>Si gratiam inveni in oculis tuis rogo, ut</p>
  <p>Ne cras mihi gravere rursus ad epulum</p>
  <p>Venire, rem omnem luculenter proferam</p>
  <p>Tunc, si videbitur, etiam adducens Aman.</p>
  <p><hi rend="italic">Assuerus</hi></p>
  <p>In me recipio et do fidem, Proin vale</p>
  <p>In crastinum: Tu porro parteis age tuas.</p>
  <p><hi rend="italic">Aman</hi></p>
  <p>Nunc serio mortalium sum primus, hac</p>
  <p>Qui vitam agunt solis sub almi lampade.</p>
  <p>Quis familiarius me enim rege utitur?</p>
  <p>Cui in sinum sic affluit, ceu virgula</p>
  <p>Dia omnium conferta rerum copia?</p>
  <p>Atat, ecce pro valvis sedet palatii,</p>
  <p>Effascinator, Neurus, et Choatra, diis</p>
  <p>Invisus, et hominibus. Atque o vaecordiam,</p>
  <p>Me impurus ut fastidit, odit, proterit?</p>
  <p>Nec tantulum assurgit mihi, me vix eo,</p>
  <p>Quo tressem agasonem, aut subulcum habet loco.</p>
  <p>Quid anime cessas? Sequere faelicem impetum,</p>
  <p>Incumbe in iras, teque, languentem excita.</p>
  <p>Malim plagas ad torridas, vel Caucasum,</p>
  <p>Sexcenta rerum per pericla tendere,</p>
  <p>Membra mihi potius eligam frangi omnia,</p>
  <p>Contemptionem quam istius vilissimi</p>
  <p>Tenebrionis ferre diutius queam,</p>
  <p>Tenebrionis inquam, atroci non modo</p>
  <p>Suspendio, sed mille digni mortibus.</p>
  <p>Verum instat hora, qua mihi poenas dabit,</p>
  <p>Iramque sanguine hanc suo extinguet. Meam</p>
  <p>Per tempus una coniugem cum affinibus</p>
  <p>Cerno, libet dolorem eis pandere meum,</p>
  <p>Namque didici in maerore, nullum remedium</p>
  <p>Praesentius, quam aestus prementes pectoris,</p>
  <p>Curasque, amicorum in sinus effundere:</p>
  <p>Quorum quidem syncera consolatio,</p>
  <p>Dolorque communis mali, vel maximam</p>
  <p>Partem adimit, aut certe levat.</p>
  <p><hi rend="italic">Zaressa</hi></p>
  <p>Mi vir, quid est,</p>
  <p>Quod nescio quid intuens Titanicum,</p>
  <p>Subinde tundis pectora? Ecquid sic gravis</p>
  <p>Squalore vultus obruit maestos coma.</p>
  <p>Gemitum quid imo ducis altum pectore?</p>
  <p><hi rend="italic">Aman</hi></p>
  <p>Animus tumet mihi, fervet immensum dolor,</p>
  <p>Scitis me habere vel tribus opes regibus</p>
  <p>Pares, mihi numerosa proles est domi,</p>
  <p>Ex marmore pario affabre palatia</p>
  <p>Extructa, gemmis undique radiantibus,</p>
  <p>Omnibus in his visuntur oris, vitibus</p>
  <p>Colles mihi confiti feracibus,</p>
  <p>Vireta et horti omnis voluptatis, cavis</p>
  <p>Quos unda labens irrigat canalibus.</p>
  <p>Taceo diaetas, porticus, triclinia,</p>
  <p>Omitto, zetas, valida propugnacula,</p>
  <p>Caenacula et praetoria politissima.</p>
  <p>Quid persequar villaticos ovium greges?</p>
  <p>Quid narrem equorum armenta multiformium?</p>
  <p>Montes fodinis aureis, argenteis,</p>
  <p>Nec non metallis uberes anaglypticis?</p>
  <p>Rem denique omnem ut conferam in compendium,</p>
  <p>Sum omnes supra evectus dynastas Persiae.</p>
  <p>Nam et Edissa me evocavit ad convivium</p>
  <p>Cum rege, quem praeter me honorem indeptus est</p>
  <p>Nemo, in diemque sum vocatus crastinum.</p>
  <p>At Verpus ille hanc invidet solus mihi</p>
  <p>Beatitatem, et velut acuto dissecat,</p>
  <p>Atque mutilat mucrone fibras pectoris,</p>
  <p>Dum me impotenter spernit, odit, conspuit.</p>
  <p><hi rend="italic">Zaressa</hi></p>
  <p>Pervince quicquid obstat et mentem impetit,</p>
  <p>Fac ad malorum occallescas patientiam,</p>
  <p>Immo expue istam reculam, quae te coquit.</p>
  <p>Ab altero nemo, sed a se laeditur.</p>
  <p>Quod commodum in mentem venit, iam suggeram,</p>
  <p>Ut te anxia laxes molestia: Iube</p>
  <p>Trabem erigi quinquagenum altitudine</p>
  <p>Pedum, unde Mardochaeus appensus, avibus</p>
  <p>Rapacibus sit esca. Fac, quod horreat,</p>
  <p>Quos esse factum nulla non aetas sciat.</p>
  <p>Caputque dirum protinus poenas luat.</p>
  <p><hi rend="italic">Aman</hi></p>
  <p>Recte uxor admones. Nae ego si vixero,</p>
  <p>Stat rem exequi, quo iure, quave iniuria.</p>
  <p>Nescio quid animus, maius et solito amplius,</p>
  <p>Supraque fines moris humani tumet.</p>
  <p>Longa omnis est vesaniae meae mora.</p>
  <p>Miscebo cuncta, rapiam in exitium omnia.</p>
  <p>Fiet nefas per me, quod et superi horreant.</p>
  <p>Cruore ut Euleus rubescat fervido</p>
  <p>Et terra Susia, adlaborabo. Uxios</p>
  <p>Vincam truces et si quid est his saevius.</p>
  <p>Nox instat et caligo terras obruit,</p>
  <p>In cellulam me abdo auleatam marcido,</p>
  <p>Ut aegritudinem hanc sopore diluam.</p>
  <p><hi rend="bold">Chorus Susianarum</hi>*</p>
  <p>Mirum, quod esse comparatum cernimus,</p>
  <p>Ut vultures pratis relictis suavibus,</p>
  <p>Fere ad loca immunda evolant et putria et</p>
  <p>Muscae proteruae despuentes sana, se</p>
  <p>Virosa conferunt libenter ad ulcera:</p>
  <p>Sic improbi virtute spreta, putridis</p>
  <p>Vitiis inhaerent assidue et hederaciter.</p>
  <p>Ita truculentus grande quid Princeps parat</p>
  <p>Tanto scelestior scelestis omnibus,</p>
  <p>Quanto astrifer terra extat altior polus.</p>
  <p>Nunc proflat iras, nunc minas expectorat,</p>
  <p>Nunc ringitur, tumultuatur et rabit,</p>
  <p>Bellaque crepat semper nefanda et horrida.</p>
  <p>In os eum plaerique laudant, quem tamen</p>
  <p>Vellent et extinctum, et sepultum ad inferos,</p>
  <p>Ut susque deque res fluunt mortalium?</p>
  <p>Recte theatro haec vita similis dicitur</p>
  <p>In qua improbissimus locum quisque obtinet</p>
  <p>Eximie honoratum, sed instabilissimum</p>
  <p>Plaerumque. Nam quos extulit sors, deiicit</p>
  <p>Et se gravi ipsum ulciscitur poena scelus.</p>
  <p><hi rend="bold">Chorus Iudearum</hi>*</p>
  <p>Horrore quatior, fata quo vergant, timens</p>
  <p>Atque ista luctifica clades mali,</p>
  <p>Siccavit oculos quodque in extremis solet</p>
  <p>Periere lachrymae, ut sub aestu torrido,</p>
  <p>Exhauriuntur alta saepe flumina,</p>
  <p>Ab igne torris flammeo ut consumitur,</p>
  <p>Sic membra adesa sunt iam languida.</p>
  <p>Ut herba demessa arcuatis falcibus</p>
  <p>Arescit, agros dum coquit canicula:</p>
  <p>Angoribus sic cor mihi contabuit.</p>
  <p><hi rend="italic">Oratio</hi></p>
  <p>Malis profundis obruti, tuam fidem</p>
  <p>Sancte pater imploramus, audi supplicum</p>
  <p>Voces, scelera si vindicaris omnia,</p>
  <p>Et exigas, quae iure debentur tibi,</p>
  <p>Quis tam integer tantaque sanctimonia</p>
  <p>Est praeditus et atrocissimus? At tu soles</p>
  <p>Usque esse ad iracundiam lentissimus</p>
  <p>Et maxime propensus ad clementiam:</p>
  <p>Fac longius nostrum exigas et arceas</p>
  <p>Scelus, quam Eoa distat India, ultimis</p>
  <p>A finibus Brittanniae, aut Thules nigrae.</p>
  <p>Converte vultum ad nos tuum illum amabilem,</p>
  <p>Intende fletibus, movere tristibus</p>
  <p>Querimoniis, dolore contabentium,</p>
  <p>Nostrae salutis iura qui in manibus habes.</p>
  <p>Ruptis moris consurge, consurge ocyus,</p>
  <p>Impressionem everte funestam hostium,</p>
  <p>Qui es nostra spes, tutumque propugnaculum.</p>
  <p>Potentia sic plurimi edocti tua, et</p>
  <p>Prudentiores redditi, tum desinent,</p>
  <p>Monstris deorum inanium atris fidere,</p>
  <p>Passim tuum Numen colent sanctissimum,</p>
  <p>Et laudibus supra astra tollent, literis</p>
  <p>Ad posteros prodent: Potissimum tuum</p>
  <p>Nos qui sumus peculium atque haereditas</p>
  <p>Raucae tuum clangore buccinae, organis</p>
  <p>Et cymbalis, nomen canemus perpetim.</p>
</div>
<div type="level1" xml:id="actus-quartus">
  <head>Actus quartus</head>
  <p><hi rend="italic">Aman</hi></p>
  <p>Me decolor sub nocte fusca plurimis</p>
  <p>Morpheus et indignissimis torsit modis,</p>
  <p>Nam monstra quam terrifica Erinnyas truces</p>
  <p>Et daemones tortis feroces cornibus</p>
  <p>Longuriis formidolosos flammeis</p>
  <p>Obtrusit et mihi sopito praetulit!</p>
  <p>Vel nunc memoria me ipsa rerum territat.</p>
  <p>Non me esse passum atrociora unquam reor.</p>
  <p>Vere profecto est dolor acerbus carnifex,</p>
  <p>Rimans latebras mentis atque dissecans,</p>
  <p>Ut non podagram calceus levat aureus</p>
  <p>Nec annulus reduviam neque capitis</p>
  <p>Gravedinem diadema: sic nec copia</p>
  <p>Opum exigit animi aegritudinem.</p>
  <p>Non rapidus amnis, non procellosum mare</p>
  <p>Extinguere hanc iram queat: sola est quies</p>
  <p>Mihi ruina si video cuncta obruta.</p>
  <p>Sed quid, quid hic necto moras tam desides?</p>
  <p>Dum nocte pulsa dubius effulsit dies</p>
  <p>Solisque purum flammei exoritur iubar</p>
  <p>Eo crucem postquam apparavi maximam,</p>
  <p>Regem petiturus, mihi dono datum</p>
  <p>Ut liceat ex hac Mardochum suspendere.</p>
  <p>Sed ferreo cyphone vinctum et lamina</p>
  <p>Tostum ignea prius ungulis, centris, flagris,</p>
  <p>Sulcis acutis, asperis fidiculis</p>
  <p>Crurifragio asciaque cassum et perditum.</p>
  <p>Furor invalescit tigrius caecus, vagus,</p>
  <p>Conficior, uror, enecor. Rerum parens</p>
  <p>Natura leges in novas sese prius</p>
  <p>Vertet, fera cum morte concors vita erit,</p>
  <p>Iungentur ante astris freta, ignes fluctibus,</p>
  <p>Nocti dies, caligini piceae alma lux,</p>
  <p>Foedus prius iunget polus cum Tartaro</p>
  <p>Et ora damis blanda praebebunt lupi:</p>
  <p>Quam desinam monstrum superbum persequi,</p>
  <p>Mens agitat intus mihi fera, ignota, horrida,</p>
  <p>Tremenda coelo pariter ac terris mala.</p>
  <p>At hic inambulabo dum quis prodiens</p>
  <p>Mihi referat quid hoc agat rex temporis.</p>
  <p><hi rend="italic">Assuerus</hi></p>
  <p>Non haec soporem ullum mihi nox praebuit</p>
  <p>Sed pervigil velut Argus aut Gorgon fui.</p>
  <p>Nolensque inerti tempus illud perdere</p>
  <p>Totum otio, rerum ante gestarum meo</p>
  <p>Scribae imperavi carptim, ut annales mihi</p>
  <p>Percurreret, prudentiae conquirere</p>
  <p>Et memoriae subsidia rimosae volens,</p>
  <p>Quae saepe per levem exoleta redit notam.</p>
  <p>Ventum est eo tandem, ut lubens agnoverim</p>
  <p>Beneficium in me Mardochaei maximum.</p>
  <p>Nam perfidi sicut merebantur crucem</p>
  <p>Retulere praemium. Sed hic, ut audio,</p>
  <p>Munere mihi donatus est nullo, quod est</p>
  <p>Factum minus regaliter. Nunc cogito</p>
  <p>Illi meam probare gratitudinem.</p>
  <p>Quippe esse debet charius regi probo,</p>
  <p>Beneficiorum, quam trophaeorum decus.</p>
  <p>Sed et bonis quod fit bene, id nunquam perit:</p>
  <p>Cuiusmodi esse Mardochaeum praedicant.</p>
  <p>Porro ultro commeare citroque addecet</p>
  <p>Beneficium et relationem gratiae</p>
  <p>Gratique debent fertiles imitari agros,</p>
  <p>Qui plus solent, quam acceperint, refundere.</p>
  <p>At dum vagas Matuta coelo iam fugat</p>
  <p>Stellas, coma et radiante surgit floridus</p>
  <p>Titan diemque revehit orbi lucidum,</p>
  <p>Heus vise Ephebe, quis in hypaethris ambulet.</p>
  <p><hi rend="italic">Puer</hi></p>
  <p>Dux est Aman.</p>
  <p><hi rend="italic">Assuerus</hi></p>
  <p>Bene est, iube huc accedere,</p>
  <p>Eum volo paucis remotis abritris.</p>
  <p>Nemo adeo prudens eruditusve extitit,</p>
  <p>Ut non eguerit consiliis saepenumero,</p>
  <p>Ob mentis humanae supinam hebetudinem.</p>
  <p><hi rend="italic">Aman</hi></p>
  <p>Opto tibi tuisque rex laetum hunc diem,</p>
  <p>Adsum tuis iussis paratus obsequi.</p>
  <p><hi rend="italic">Assuerus</hi></p>
  <p>Age te virum quum iamdiu prudentia</p>
  <p>Summa cluentem et singulari in me et meos</p>
  <p>Inductione animi propensum noverim.</p>
  <p>Dicas mihi velim expedite, dux Aman,</p>
  <p>Sine flexuosa ambage verborum, quibus</p>
  <p>Virum modis meritum optime de me, queam</p>
  <p>Tractare?</p>
  <p><hi rend="italic">Aman</hi></p>
  <p>Iam mox praeda, quam venor, meas</p>
  <p>Procurret in plagas, favente Delia</p>
  <p>Quando ita iubes, Rex, adfero sententiam,</p>
  <p>Quam censeo optimam: sequeris quod voles.</p>
  <p>Quem vis honore prosequi, fac prodeat</p>
  <p>In publicum, regis caballo vectus et</p>
  <p>Amictus ostro intermicet Sidonio,</p>
  <p>Tum regia caput Tiara fulgeat,</p>
  <p>Dehinc tuorum principum clarissimus,</p>
  <p>Eum antecedens et regens spumantem equum,</p>
  <p>Lateribus exclamet bonis, per oppidi</p>
  <p>Omnes plateas: talem honorem rex ei</p>
  <p>Statuet potens, quem honore dignum duxerit.</p>
  <p><hi rend="italic">Assuerus</hi></p>
  <p>Recte loquutus es. Proinde te volo</p>
  <p>Praestare Mardochaeo, hoc ipsum protinus.</p>
  <p>Qui, ut audio, contemptus ad nostri sedet</p>
  <p>Palatii valvas; is enim animam meam</p>
  <p>Sua sagacitate solerti et fide</p>
  <p>Ab imminente mortis occultae eruit</p>
  <p>Periculo.</p>
  <p><hi rend="italic">Aman</hi></p>
  <p>Fiet, quod imperas, Here.</p>
  <p>Heu me ortum inauspicato horoscopo, male</p>
  <p>Ut spe miser frustratus excidi mea?</p>
  <p>Nec ulla rima iam patet, rigidissimam</p>
  <p>Qua effugere sit, necessitatem liberum.</p>
  <p>Exenteror doloribusque differor</p>
  <p>Et felle nigro tabidum spumat iecur.</p>
  <p>Atenim velim nolim, necesse est obsequi.</p>
  <p>Heus prodi eques, palam his coruscus vestibus.</p>
  <p>Sic faciet illi rex potens, quem honore dignum duxerit,</p>
  <p>Revellit heu tussis mihi praecordia.</p>
  <p><hi rend="bold">Chorus Iudearum</hi>*</p>
  <p>Cui dolet, meminit, cui vero placet,</p>
  <p>Mox excidit, sermone vulgi ut dicitur.</p>
  <p>Habet locum fortassis hoc apud malos,</p>
  <p>Viris sed ingenuis probisque nil prius</p>
  <p>Est gratitudine, meritis qua gratiam</p>
  <p>Cum benevolentia, reponant debitam.</p>
  <p>Verum ille gratitudinis totius et</p>
  <p>Humanitatis circulum absolvit, suis</p>
  <p>Beneficium qui vincere officiis studet</p>
  <p>Acceptum. Id ipsum rex abunde nunc facit</p>
  <p>Qui Mardochaeum regiis honoribus</p>
  <p>Cumulat, virum salutis autorem suae.</p>
  <p>Ut cuncta plausu perstrepunt? faustis eum</p>
  <p>Ut prosequuntur ominationibus</p>
  <p>Omnes, et acclamationibus! Interim</p>
  <p>Quantam triumphator, babae, mitissimus</p>
  <p>Moderationem in omnibus prae se gerit?</p>
  <p>Dicas eum afflatum entheo esse Numine:</p>
  <p>Contra Aman anxius cor exedit suum</p>
  <p>Tabescit, incandescit, animo deficit,</p>
  <p>Opulentia in sua crucem figit sibi.</p>
  <p>Per impudentem audaciam atque amentiam</p>
  <p>Multa in Deos, et in homines nefarie</p>
  <p>Commisit unde totus mente captus est.</p>
  <p><hi rend="italic">Mardochaeus</hi></p>
  <p>Invitus hanc pompam subii theatricam,</p>
  <p>Popularis osor semper aurae maximus</p>
  <p>Sed fervidus meorum amor gentilium,</p>
  <p>Potentiorque Numinis vis me impulit,</p>
  <p>Ubique res mortalium quae temperat.</p>
  <p>Et temporis puncto vicissitudinem</p>
  <p>Saepe exhibit sortis vagae mirabilem.</p>
  <p>Marmore licet pario extruat, et auro tegat</p>
  <p>Superbus aulam, supplices dextram petant</p>
  <p>Persae cruentam, et osculentur cernui:</p>
  <p>Et balsamum, nardumque spiret Indicam:</p>
  <p>Veniet dies, ut spero, quo reddet suis</p>
  <p>Animum nocentem sceleribus, iugulum hostibus.</p>
  <p>Deus superbis ultor a tergo imminet.</p>
  <p><hi rend="italic">Aman. Zaressa. Magi.</hi></p>
  <p>Cor marcet aegrum penitus et mersum latet,</p>
  <p>Liventque venae, magna pars fibris abest.</p>
  <p>Flammae medullas, et cor exurunt meum,</p>
  <p>Maiora patior, quam ut queam unquam perpeti.</p>
  <p><hi rend="italic">Zaressa</hi></p>
  <p>Quid mi vir huc vultus, et huc acres refers?</p>
  <p>Acieque celsum turbida coelum aspicis?</p>
  <p>Larva ossea, pallidior, et cera nova?</p>
  <p><hi rend="italic">Aman</hi></p>
  <p>Hei hei perii totus.</p>
  <p><hi rend="italic">Zaressa</hi></p>
  <p>Sit hoc omne procul.</p>
  <p><hi rend="italic">Aman</hi></p>
  <p>Luctu obrutus, maerore pressus tabido,</p>
  <p>Trepidante corde, luce non grata fruor.</p>
  <p>Per me triumphalem, loco retulit crucis,</p>
  <p>Sceleratus ille Mardochaeus gloriam.</p>
  <p><hi rend="italic">Zaressa</hi></p>
  <p>Id praedicatur omnium sermonibus.</p>
  <p><hi rend="italic">Aman</hi></p>
  <p>Id scilicet mentem exacerbat iam meam,</p>
  <p>Et strangulat. Quid tu? Quid isti sentiunt?</p>
  <p>Quod remedium, quod amuletum huic malo?</p>
  <p><hi rend="italic">Zaressa</hi></p>
  <p>De gente si Iudaica ortus est, ei</p>
  <p>Officere nemo quiverit, me iudice.</p>
  <p>Quare vide, qui cum tibi res sit, manus</p>
  <p>Ne tandem ei cogare victas porgere.</p>
  <p>Habent deum, ut narrant, deorum maximum,</p>
  <p>Qui cuncta nutu perficere solo potest.</p>
  <p>Suosque ab adversis tuetur omnibus.</p>
  <p><hi rend="italic">Magus</hi></p>
  <p>Ego cometen pandere infestam facem</p>
  <p>Nuper notavi, plaustra tardus qua regit</p>
  <p>Lucida Bootes, frigore arctoo rigens.</p>
  <p>Et bubo nescio quid atri, carmine</p>
  <p>Ferali, heri mihi visus est praedicere.</p>
  <p>Centeno eum observa in modum Argi lumine,</p>
  <p>Nam saepe flecti fata consilio queunt.</p>
  <p><hi rend="italic">Magus alter</hi></p>
  <p>Stultum est metu instantis mali intabescere,</p>
  <p>Est mortis expectatio, morte gravior,</p>
  <p>Fac quamdiu spiras, bene speres, dies</p>
  <p>Feret secundiora, miscet summa quae</p>
  <p>Saepe infimis, et saepe primis ultima.</p>
  <p>Sol ortus atra turbidus caligine,</p>
  <p>Descendit Hesperias in undas lucidus</p>
  <p>Saepe, et quod undis fervet asperis salum,</p>
  <p>Sedatur oppresso repente murmure.</p>
  <p>Quid umbrifer vesper vehat, sciri haud potest.</p>
  <p><hi rend="italic">Zaressa</hi></p>
  <p>Aequo feres, quodcunque sors feret, animo,</p>
  <p>Quae versat hanc vitam suo pro arbitrio.</p>
  <p><hi rend="italic">Aman</hi></p>
  <p>Non vomicam ista leniunt, sed asperant,</p>
  <p>Novis opus nobis strophis, et artibus,</p>
  <p>Vah illa quae aversere, semper se oggerunt.</p>
  <p>Quis cursus aureis turbidus ferit meas?</p>
  <p>Nostras fores, quis tam quatit centaurice?</p>
  <p><hi rend="italic">Harbona Eunuch. Aman</hi>.</p>
  <p>Rex mandat ut, citra moram, ad convivium</p>
  <p>Venias, quod apparavit Esther opiparum.</p>
  <p><hi rend="italic">Aman</hi></p>
  <p>Quando iubet rex, pareo. Venio, hei mihi,</p>
  <p>Revolvor in metus, animus mihi haeret, ac</p>
  <p>Retro cupit referre gressum torpidum.</p>
  <p>Horresco, dentes pruriunt formidine,</p>
  <p>Sanguis coit, mihi ipse sum formidini.</p>
  <p>Tot me premunt et lancinant curae anxiae,</p>
  <p>Ambiguae, edaces, turbidae, caput pilos</p>
  <p>Quot habet, vel iratum mare undas, vel comae</p>
  <p>Sunt arborum, et verno rosae extant tempore,</p>
  <p>Quot coelo aperto aves volant, quot astra sunt</p>
  <p>Conspicuo et illustri polo micantia.</p>
  <p>Sed devorabo, et concoquam, ut quibo, hoc mali.</p>
  <p><hi rend="italic">Assuerus</hi></p>
  <p>Euge occupa tuum nihil cunctans locum. Hem</p>
  <p>Parum videre hilaris Aman, te praebeas</p>
  <p>Regineo in convivio lubentem. Age hic</p>
  <p>Est attagen Ionicus, grus Thracia,</p>
  <p>Scarus Cilix, murena Tartessia, Iovis</p>
  <p>Edule cerebrum, et generis omnis salgama.</p>
  <p>Fac seligas, quae tibi videntur optima.</p>
  <p>Tum exhauriens crystallinum mox poculum,</p>
  <p>Extunde ineptas mentis aegrimonias.</p>
  <p>Genialis et laetus fluat nobis dies,</p>
  <p>Inserviamus Principi Como et Methae,</p>
  <p>Eisque faciamus lubentes orgia.</p>
  <p>Hunc adbibo tibi cratera, a me cape</p>
  <p>Exemplum.</p>
  <p><hi rend="italic">Aman</hi></p>
  <p>In hac praebebo me re strennuum,</p>
  <p>Memini Lyaei dogma per te proditum.</p>
  <p>Sicut lupinum ex se ipso amarum, lenibus</p>
  <p>Dulcescit undis maceratum: sic cibo</p>
  <p>Potuque corpore irrigato, omnis dolor</p>
  <p>Dilabitur sensim, atque laetitia redit.</p>
  <p>Primas sibi, Dominae suavis Volupiae</p>
  <p>In regia, Lenaeus heros vendicat:</p>
  <p>O si gravem semper dolorem extunderet.</p>
  <p><hi rend="bold">Chorus Susianarum</hi>*</p>
  <p>Euthymian non vis opum vel maxima,</p>
  <p>Non principatuum montes, non saeculi</p>
  <p>Huiusce personata, bracteataque</p>
  <p>Foelicitas dat: sed chorus pulcherrimus</p>
  <p>Cinnusque virtutum, atque mens bene conscia.</p>
  <p>Nam scelera sunt poenae suis autoribus.</p>
  <p>Si cordis urget malitia intimos sinus,</p>
  <p>Converberatque durius, non pharmacis</p>
  <p>Ullis queat pelli: silet tum Hippocrates</p>
  <p>Attonitus, omnisque medicae artis concio.</p>
  <p>Anhela Tantali sitis multo est minor,</p>
  <p>Minore vexat Sisyphum poena lapis,</p>
  <p>Minus gravem Ixion miser patitur rotam,</p>
  <p>Nec vultur ore Tytion atro sic ferit,</p>
  <p>Nec sic perennes Belidas cruciant aquae.</p>
  <p>In splendidissimum licet convivium</p>
  <p>Lauta adferantur fercula, atque gemmeis</p>
  <p>E poculis arrideat nectar Deum,</p>
  <p>Intus decora fulgeat tapetibus</p>
  <p>Undique domus, gemmis, ebore, et auro, dein</p>
  <p>Exotici spirent odores undique,</p>
  <p>Adsint simul tibicines, et musicus</p>
  <p>Omnis chorus, adsint tenellae virgines</p>
  <p>Formosiores Cypride, adsint Mentoris</p>
  <p>Toreumata, et tabellae Apellis sectiles,</p>
  <p>Adsit beatum cornu Copiae, omnia</p>
  <p>Ea exhibens, quae mundus hic complectitur,</p>
  <p>Laudata, pulchra, omne pretium vincentia:</p>
  <p>Tyrannis haec pulsans recessus pectoris,</p>
  <p>Nunquam dare ullum gaudio locum potest.</p>
  <p><hi rend="italic">Assuerus. Esther. Aman.</hi></p>
  <p>Et potionis, et tragematum sat est,</p>
  <p>Equidem administravi meum lautissime</p>
  <p>Munus. Age nunc regina, postulatio</p>
  <p>Quae est tua? Hodie quicquid lubet, pete, et feres.</p>
  <p>Quid ora moesta avertis, et lachrymas genis</p>
  <p>Subito coortas, veste praetenta, obtegis?</p>
  <p><hi rend="italic">Esther</hi></p>
  <p>Rex, genibus advolvo meum corpus tuis,</p>
  <p>Et quando solum id habeo, praesto lachrymas.</p>
  <p><hi rend="italic">Assuerus</hi></p>
  <p>Quid te male angat, expedi, et mitte lachrymas.</p>
  <p>Quid vis? Per ego te regii thalami toros,</p>
  <p>Per spes futuras, cuncta ut indices, rogo.</p>
  <p><hi rend="italic">Esther</hi></p>
  <p>Si gratiam inveni in oculis, o rex, tuis,</p>
  <p>Primum mei, deinde te gentis meae</p>
  <p>Iudaicae, quae iamdiu servit tibi,</p>
  <p>Commisereat. Nam adiudicati omnes sumus</p>
  <p>Dirae neci.</p>
  <p><hi rend="italic">Aman</hi></p>
  <p>Quid hoc rei est? Nunc occidi</p>
  <p>Prorsus miser.</p>
  <p><hi rend="italic">Esther</hi></p>
  <p>Si more servorum in foro</p>
  <p>Venundaremur, hoc malum tolerabile</p>
  <p>Esset, gemensque sola consilescerem.</p>
  <p>Nunc tale prorsus est nihil, sed ungulae,</p>
  <p>Flammae, truces parantur et neces. Sed et</p>
  <p>Ut sis sciens crudelitas tam barbara</p>
  <p>Nostri hostis, in caput redundat regium.</p>
  <p>Proin per fidem, clementiam, et sapientiam</p>
  <p>Te oro tuam, hanc amoliaris ut procul</p>
  <p>Abs te notam, et nobiscum agas humanius.</p>
  <p><hi rend="italic">Assuerus</hi></p>
  <p>Nimis aequa postulatio Esther est tua,</p>
  <p>Audaciae sed tam insolentis quis fuit,</p>
  <p>Nefas ut hoc tantum, sit ausus aggredi?</p>
  <p><hi rend="italic">Esther</hi></p>
  <p>Fatebor ingenue tibi, quando hoc petis,</p>
  <p>Sine involucro quopiam, aut anfractibus.</p>
  <p>Iste est Aman, vir omnium nequissimus,</p>
  <p>Qui solis hanc tuentur aethram fulgidi,</p>
  <p>Osorque nostri pessimus, pane et sale</p>
  <p>Qui tecum eisdem hic utitur.</p>
  <p><hi rend="italic">Aman</hi></p>
  <p>Nunc interii,</p>
  <p>Sic ista pectus intimum vox perculit.</p>
  <p><hi rend="italic">Assuerus</hi></p>
  <p>O facinus indignissimum, o tetrum nefas,</p>
  <p>Piaculum o nulla expiandum victima,</p>
  <p>Plusquam licet vult saepe, cui quod vult, licet,</p>
  <p>Ita Sesculysses simplici clementia</p>
  <p>Abusus est nostra, ad suam tyrannidem?</p>
  <p>Hac fraude turpi, dira, inexpiabili,</p>
  <p>Stabilire rem voluit suam? Et clade horrida</p>
  <p>Longeque lateque esse formidabilis?</p>
  <p>Nemo hostis acrior quam amicus subdolus.</p>
  <p><hi rend="italic">Aman</hi></p>
  <p>Heu quantus, heu pectus pavor diverberat,</p>
  <p>O saeva nimium Numina, o fatum grave,</p>
  <p>Quam oculi truces, ut spumat, et volvit minas?</p>
  <p>Inter tumultus mentis attonitae vagos,</p>
  <p>Ad hunc torum laeva caput suffulciam.</p>
  <p>Brevis dolorem forsan elidet sopor,</p>
  <p>Et regis ira nonnihil resederit.</p>
  <p><hi rend="italic">Esther</hi></p>
  <p>Vide ut latebras abditas quaerit scelus,</p>
  <p>Tutum latebra non facit, sed sedulo</p>
  <p>Labore longi parta virtus temporis.</p>
  <p>Ne clanculum pedem efferat, cauto est opus.</p>
  <p><hi rend="italic">Assuerus</hi></p>
  <p>Non hoc mihi vulgaribus dolet modis</p>
  <p>Tam immane scelus audere beneficiarium?</p>
  <p>Idque in Dei pios clientes maximi?</p>
  <p>Nimis nimis me arcte voluntati vafri, et</p>
  <p>Nequissimi addixi latronis, heu pudet.</p>
  <p>Vah. Sed quia irae saepe finis igneae</p>
  <p>Solet esse poenitudo, ut hanc frangam mora,</p>
  <p>Secedere hinc paulisper est pretium operae.</p>
  <p>Nam iram domare, existimo arduum magis,</p>
  <p>Quam vincere hostem, aut oppida capere fortia.</p>
  <p>Atque adeo Cerberum trifaucem extinguere.</p>
  <p>Coeli volucribus deus dedit aëra,</p>
  <p>Velocitatem leporibus, leonibus</p>
  <p>Robur, boves armavit hirtos cornibus,</p>
  <p>Apesque spiculo: at homini omnium optimam</p>
  <p>Rerum, dedit rationem. Eam quisquis colit,</p>
  <p>Nil perperam unquam nilque poenitendum agit.</p>
  <p><hi rend="bold">Chorus Iudaearum</hi>*</p>
  <p>Invisus est cunctis Aman probis, velut</p>
  <p>Anguilla cunctis piscibus,</p>
  <p>Equo ursus, Aspis et lepus maris homini,</p>
  <p>Opicisque feles muribus.</p>
  <p>Is enim invehit mortalium rebus luem,</p>
  <p>Velut Cometes letifer.</p>
  <p>Sed facinorum non est quod ulla umbracula</p>
  <p>Speret suorum in posterum.</p>
  <p>Nam rumor est constans eum labascere,</p>
  <p>Ventis velut reflantibus.</p>
  <p>Nil alta lux fati sinit caligine</p>
  <p>Adobrui unquam perpeti.</p>
  <p>Et veritas fucum arguit tandem, lapis</p>
  <p>Ut prodit aurum Lydius.</p>
  <p>Ipse in lacunam, quam subegit, incidet,</p>
  <p>Et ense plectetur suo.</p>
  <p>Et dum studet sepem cruentam excidere,</p>
  <p>A vipera mordebitur.</p>
  <p>Vicissitudo quippe rerum est omnium,</p>
  <p>Qui iniuriam facit, feret.</p>
  <p>Hoc illud est, quod dicitur vere, Deus</p>
  <p>Amor est bonis, furor malis.</p>
  <p><hi rend="bold">Chorus Susianarum</hi>*</p>
  <p>Rex praepetem mire anxius flectit gradum</p>
  <p>In hortulos, quos dextera instruxit sua.</p>
  <p>Florum varia renidet ubi iucunditas,</p>
  <p>Ubi daedalae argutos fundunt apes sonos,</p>
  <p>Cum summa florum, aut vitreos rores legunt,</p>
  <p>Ubi arbores ramis opacae pendulis,</p>
  <p>Comisque floridae, ac feraces fructuum,</p>
  <p>Compendium et meram Voluptatem exhibent.</p>
  <p>Aves ubi auras cantibus mulcent suis,</p>
  <p>Manant ubi de fontibus aquae limpidis,</p>
  <p>Rigantque laetas areas uberrime.</p>
  <p>Quid plura? Magnificentiam cuncta arguunt</p>
  <p>Ibi regiam, iure optimo, vel Thessala</p>
  <p>Quis Tempe dixerit, vel Elysios lares.</p>
</div>
<div type="level1" xml:id="actus-quintus">
  <head>Actus quintus*</head>
  <p><hi rend="italic">Assuerus</hi></p>
  <p>Profecto thalamis coniugem inveni meis</p>
  <p>Dignam, deus dotes ei omnes contulit,</p>
  <p>Quem sedula atque mente syncera colit.</p>
  <p>Facies honesta et liberalis regium</p>
  <p>Quid arguit, dignumque plane purpura.</p>
  <p>Proinde merito ipsam amo, vel impensissime,</p>
  <p>Ut sit mihi non tantum obryzo gratior</p>
  <p>Auro, lapillis, murice, sed et spiritu.</p>
  <p>Vertatur in diem prius nox lucidum,</p>
  <p>Gelu in calorem, hyems in estatem, boves</p>
  <p>Per aerem volent, culexque exorbeat</p>
  <p>Aquas maris, terramque Trochilus glutiat,</p>
  <p>Quam amare, dum vita fruar, eam desinam.</p>
  <p>Quo magis Amani indignor, hanc dissolvere</p>
  <p>Qui copulam nefarie, cuniculis</p>
  <p>Actis oblique, nititur: Dein quod est</p>
  <p>Animo meo longe omnium gravissimum,</p>
  <p>Et dignitati regiae infestissimum,</p>
  <p>Infamiae me publice traducere.</p>
  <p>Apud suos regem bene audire addecet,</p>
  <p>Famae bonae possessio est ditissima:</p>
  <p>Quam qui eripit, poena cruenta dignus est.</p>
  <p>Est facile servare excitatum ignem: sed hic</p>
  <p>Extinctus, haud facile redaccendi potest:</p>
  <p>Sic nominis decus tueri est arduum,</p>
  <p>Vix vero sarcias semel deperditum. Et</p>
  <p>Ut optimi est curare posteros viri,</p>
  <p>Ita pessimi est, habere eos neglectui.</p>
  <p>Iniuria me censeo affectum gravi: at</p>
  <p>Hortos in hos secesseram, ut moras darem</p>
  <p>Irae, mucronemque ipsius retunderem.</p>
  <p>(Nam saepe homo, ut vinum novum, defervet, ac</p>
  <p>Sensim repurgatus, oleo est tranquillior)</p>
  <p>Sed nescio quonam id modo, indignor magis,</p>
  <p>Tota potens mihi mente dominatur Deus.</p>
  <p>Nunc ad penates regios refero gradum,</p>
  <p>Ut suppliciis dignis Aman dirum obruam.</p>
  <p>Haec penitus offirmata mihi sententia est,</p>
  <p>Qui parcit impuro, officit multis bonis.</p>
  <p>Bonus bonis sum, et aequus imprudentius</p>
  <p>Labentibus, sed destinata malitia</p>
  <p>Tentantibus facinus cruentum, acerrimus</p>
  <p>Sum ultor. Nam eos vel pulypo tenacius</p>
  <p>Aris adhaerentes sacris, raperem ad crucem.</p>
  <p>Iure impium ultio manet semper sua.</p>
  <p><hi rend="italic">Aman</hi></p>
  <p>Me non sinunt Plutonides quiescere,</p>
  <p>Incogitata, infanda, diraque ingerunt.</p>
  <p>Quo se dabit fortuna, quo verget furor?</p>
  <p>Extrema tentare volo, reginam prece</p>
  <p>Pulsabo, forsan impetrabo, quod volo.</p>
  <p>Intrepida constent verba, qui timide rogat,</p>
  <p>Docet negare, serus est nobis pudor,</p>
  <p>Irata mulcet lene verbum pectora:</p>
  <p>Blandam et suavem proferam pellaciam.</p>
  <p>Regina, supplex ad tua accido genua,</p>
  <p>Precem meam, oro, mente placata audias.</p>
  <p><hi rend="italic">Esther</hi></p>
  <p>Vah, machinator fraudis, et scelerum artifex,</p>
  <p>Frustra obseratis auribus fundis preces.</p>
  <p><hi rend="italic">Aman</hi></p>
  <p>Meis opem malis fer, o sacrum caput,</p>
  <p>Iugi obruens oblivione iniuriam.</p>
  <p>Minimum decet libere, cui multum licet.</p>
  <p><hi rend="italic">Esther</hi></p>
  <p>Multum decet libere funestum in caput.</p>
  <p>Quid perdis ultra verba? Quid pectus meum</p>
  <p>Mollire tentas precibus? Haud flecti queo.</p>
  <p><hi rend="italic">Aman</hi></p>
  <p>Non alia superest ara, quo fugere queam, superest</p>
  <p>Nisi genua ad tua, huc reflecte lumina</p>
  <p>Per olympicos, medioxumos, et inferos</p>
  <p>Rogo Deos, te misereat sortis meae.</p>
  <p>Leves in auras, haec mihi est oratio</p>
  <p>Iactata, spes praecisa prorsus est mihi.</p>
  <p>Immobilis persistit usque, non secus</p>
  <p>Ac quercus annosa, ad Notorum flamina:</p>
  <p>Immanior bisonte, lynce, tygride,</p>
  <p>Et durior chalybe, adamante, marmore.</p>
  <p><hi rend="italic">Assuerus</hi></p>
  <p>Hei furcifer, quid agis? Quod apparas nefas?</p>
  <p>Etiam mearum in aedium penetralibus,</p>
  <p>Adferre vim molire compari meae?</p>
  <p><hi rend="italic">Aman</hi></p>
  <p>Bona verba rex, quaeso, nihil volui mali,</p>
  <p>Nisi forte supplicem esse iudicas malum.</p>
  <p><hi rend="italic">Esther</hi></p>
  <p>Utinam suorum facinorum poenas luat</p>
  <p>Orbis tyrannus, quem iugo premit gravi,</p>
  <p>Quem affligit indignissimis modis, nimis</p>
  <p>Et labe turpi regium inquinat decus.</p>
  <p><hi rend="italic">Assuerus</hi></p>
  <p>Ne metue, meritis pro suis tractabitur.</p>
  <p><hi rend="italic">Harbona Eunuchus</hi></p>
  <p>Rex, si placet, de isto tibi pauca adferam,</p>
  <p>In eius atrio altitudinis pedum</p>
  <p>Est quinquaginta patibulum erectum, unde mox</p>
  <p>Fidissimum regis clientem Mardochum,</p>
  <p>Avunculumque Esther verendae heroidos,</p>
  <p>Charissimum, agere pensilem decreverat.</p>
  <p>Id enim mihi indicavit ordinarius</p>
  <p>Hodie ipsius servus.</p>
  <p><hi rend="italic">Assuerus</hi></p>
  <p>Itane optimum virum</p>
  <p>Decreverat necare: quem beneficiis,</p>
  <p>Adiungere magis debuit causa mea?</p>
  <p>Sed bene habet, hanc fabam in caput cudit suum:</p>
  <p>Rerum vices sic temperante Numine,</p>
  <p>Agatur itaque in eam crucem, Cito, cito,</p>
  <p>Lictor rape hunc, rape ad necem atram perfidum.</p>
  <p>Quod saepe fieri non potest, fiat diu,</p>
  <p>Supplicia in atra praebeas te Daedalum,</p>
  <p>Effringe corpus corque tot scelerum capax</p>
  <p>Evelle, totos viscerum nuda sinus:</p>
  <p>Suspectet orbibus cavis caeli plagas,</p>
  <p>Strictisque fractum funibus guttur crepet.</p>
  <p><hi rend="italic">Aman</hi></p>
  <p>Rex pauca quaeso, pace, si liceat, tua,</p>
  <p>Istius abs te criminis veniam peto.</p>
  <p><hi rend="italic">Assuerus</hi></p>
  <p>Statis? Manusque continetis vindices?</p>
  <p>Rapite hunc, procaci quando lingua abutitur,</p>
  <p>An parcere aequum est tot sceleribus obruto?</p>
  <p>Veniam dabo illi, nemini qui eam dedit?</p>
  <p>Quin potius, ubi quae non licent, haud veritus est</p>
  <p>Patrare, toleret quae vicissim non libent.</p>
  <p>Par est suo ut prematur exemplo nocens.</p>
  <p><hi rend="italic">Aman</hi></p>
  <p>At memineris, quanta fide serviverim,</p>
  <p>Regnique tractarim tui negotia.</p>
  <p><hi rend="italic">Assuerus</hi></p>
  <p>Non audio, desiste verba perdere.</p>
  <p>Quin filios tuos volucres pascere</p>
  <p>Trabilibus de gradibus appensos, tua</p>
  <p>Ante ora mox, verbis disertis impero.</p>
  <p>Ne forte filii impium patrem impii</p>
  <p>Sequantur, ut solent Neparum filii.</p>
  <p>Atque ut alii edocti, impium ne quid struant</p>
  <p>Vel moliantur specie et umbra aequi ac boni.</p>
  <p>Nam odi haud secus, quam ipsa Inferorum antra horrida,</p>
  <p>Qui toxicum letale, pyxide gemmea,</p>
  <p>Dant, et sub ovium pellibus lupos tegunt,</p>
  <p>Hi nempe dextra porrigunt panem, at rigens</p>
  <p>Laeva occulunt saxum, caput quo suffricent.</p>
  <p><hi rend="italic">Aman</hi></p>
  <p>Ah parce natis, si quod est crimen, meum est,</p>
  <p>Me dede morti, noxium macta caput.</p>
  <p><hi rend="italic">Assuerus</hi></p>
  <p>Non huius effrena ora continebitis?</p>
  <p>An nos suo vult regere more furcifer?</p>
  <p>Raptentur abruptis moris huc singuli.</p>
  <p><hi rend="italic">Nuntius. Zaressa. Pueri</hi>.</p>
  <p>O Principum sortem nimis volubilem,</p>
  <p>Paremque inani somnio. Hem quis hic?</p>
  <p><hi rend="italic">Zaressa</hi></p>
  <p>Quae foribus a nostris sonat vox tinnula?</p>
  <p>Hem, quid citato nuntius portas gradu?</p>
  <p><hi rend="italic">Nuntius</hi></p>
  <p>Luctum adfero tibi mulier tristissimum,</p>
  <p>Nam rex tuos agi in crucem natos iubet.</p>
  <p><hi rend="italic">Zaressa</hi></p>
  <p>Quid ais? Satin sanae, obsecro, es mentis?</p>
  <p><hi rend="italic">Nuntius</hi></p>
  <p>Deus</p>
  <p>Me sic amet, mulier, ut est verissimum,</p>
  <p>Quod dico. Sic regi placet, promoveris</p>
  <p>Nihil reluctando, patrium expient scelus</p>
  <p>Oportet, una cum patre.</p>
  <p><hi rend="italic">Zaressa</hi></p>
  <p>Et pater simul</p>
  <p>Perimetur?</p>
  <p><hi rend="italic">Nuntius</hi></p>
  <p>Hanc rex protulit sententiam.</p>
  <p><hi rend="italic">Zaressa</hi></p>
  <p>Quod eius est tantum scelus?</p>
  <p><hi rend="italic">Nuntius</hi></p>
  <p>Clementia</p>
  <p>Regis, aliorum abuti in exitium institit.</p>
  <p>Et ut nihil sit aliud, ita regi placet,</p>
  <p>Quid nos moras hic fando nectimus? Velis</p>
  <p>Nolis, eos vinctis manibus abducimus.</p>
  <p><hi rend="italic">Zaressa</hi></p>
  <p>Hei hei meo a sinu abstrahunt gnatos meos.</p>
  <p>Ah quod verebar augurabarque accidit.</p>
  <p>Brevem moram largire dum officium parens</p>
  <p>Natis supremum reddo et amplexu ultimo,</p>
  <p>Avidos dolores expleo.</p>
  <p><hi rend="italic">Nuntius</hi></p>
  <p>Osculare eos,</p>
  <p>Explere lachrymis, fletus aerumnas levat.</p>
  <p><hi rend="italic">Zaressa</hi></p>
  <p>O chara pignora, o decus lapsae domus,</p>
  <p>Frustra edidi vos et dolores pertuli</p>
  <p>Iunonios frustraque pappas praebui.</p>
  <p>O pectus, o genae, pares auro comae,</p>
  <p>O spiritus Paphiis rosis suavior.</p>
  <p>At omne duro concidet fato decus</p>
  <p>Ut marcidos spirante declinant Noto</p>
  <p>Culmos repente lilia et flaccent rosae,</p>
  <p>Pratisque verna expirat omnis purpura.</p>
  <p>Ite, ite, nati, matris infaustae genus,</p>
  <p>Non amplius vitalis aurae spiritum</p>
  <p>Ducetis istius sed ad Plutonia</p>
  <p>Spelaea cedentes simul lugebitis</p>
  <p>Nullis decorati sepulchri honoribus.</p>
  <p>Corpus soluto, heu, labitur fessum gradu.</p>
  <p><hi rend="italic">Aman</hi></p>
  <p>Quem deprecer? Quo gravida flectam lumina?</p>
  <p>Quae numina inclamem? Unde opem implorem, hei mihi,</p>
  <p>Ubi nunc amicorum agmen et satellitum?</p>
  <p>Vah deseror nimbis malorum adobrutus:</p>
  <p>Utinam liceret lucis invisae moras</p>
  <p>Abrumpere et Stygiis cavernis occuli.</p>
  <p>O mortis horror morte quavis durior,</p>
  <p>O morte gravius, o pudendum dedecus.</p>
  <p>Supreme caelitum parens, grandistrepi</p>
  <p>Iace, obsecro, in me vim coruscam fulminis,</p>
  <p>Meme profundi saeve dominator freti</p>
  <p>Invade, monstris me vorandum obiice tuis,</p>
  <p>Dehisce Tellus tuque tenebrarum potens,</p>
  <p>Et rector umbrarum, in chaos me atrum rape:</p>
  <p>Mors irrue in me non trepida, cupio mori.</p>
  <p>Hem quid? Quid audio? Liberos necant meos.</p>
  <p><hi rend="italic">Lictor</hi></p>
  <p>Ades, sceleste: ut tortus et tu pendeas</p>
  <p>Hoc fune guttur pensili opprimam tibi</p>
  <p>Et supprimam animam ut blaterare desinas.</p>
  <p><hi rend="bold">Chorus Susianarum</hi>*</p>
  <p>En ferro hiulco, ut penduli latus viri</p>
  <p>Foditur! Novo non est locus iam vulneri.</p>
  <p>En rupta sulcis deteguntur viscera</p>
  <p>Lictorque anhelus diffluit sudoribus.</p>
  <p>Quis adeo duro genere Coclitum satus,</p>
  <p>Cui pectus est tam saxeum vel ferreum,</p>
  <p>Haec intuens a lachrymis ut temperet.</p>
  <p>Quis perpeti istud Caucaseus spectaculum,</p>
  <p>Quis ferre possit aeris aut chalybis rigor?</p>
  <p>Heu dura, dura criminum salaria.</p>
  <p>Dux praepotens, qui syderum fulsit modo,</p>
  <p>Elisus est nunc et tenebris obrutus.</p>
  <p><hi rend="italic">Assuerus</hi></p>
  <p>Zaressa viva terrae hiantis in specum</p>
  <p>Mittatur, impium premat Tellus caput.</p>
  <p><hi rend="italic">Assuerus. Esther</hi>.</p>
  <p>Quid maesta restas lugubrem vultum gerens,</p>
  <p>Regina? Frena temet et siste impetus.</p>
  <p>Modum dolori fige tandem iam tuo.</p>
  <p>Meliora mente concipe atque animum excita.</p>
  <p>Rebus secundis haud dolere convenit.</p>
  <p><hi rend="italic">Esther</hi></p>
  <p>Rex: quaeso, quod coeptum est bene, ut peragas bene.</p>
  <p>Novis tabellis editis ubique fac</p>
  <p>Ut literæ tyranni Aman sint irritæ.</p>
  <p><hi rend="italic">Assuerus</hi></p>
  <p>Recte mones id restat unum scilicet.</p>
  <p>Proin quæ Aman possedit omnia do tibi</p>
  <p>Et Mardochæo avunculo tuo annulum</p>
  <p>Trado sigillarem, simul pro arbitrio</p>
  <p>Vestro, ut meis verbis, ad omnes Persidos</p>
  <p>Scribatis oras, Satrapias, Strategias</p>
  <p>Volo et flabella seditionis, perfido</p>
  <p>Cum Aman nefandam qui paraverant necem</p>
  <p>Vobis, supremis mando poenis affici.</p>
  <p>Omnes Deum ut pavere discant maximum</p>
  <p>Quem sanctius Iudæa plebs colit: sit hæc</p>
  <p>Rigida potentis Nemesews necessitas.</p>
  <p><hi rend="italic">Esther</hi></p>
  <p>Here tibi summas gratias plus pectore</p>
  <p>Quam lingua ago ut par est apud Deum: at dabo</p>
  <p>Pro viribus operam ne inexpiabilis</p>
  <p>In me nota unquam gratitudinis hæreat,</p>
  <p>Vitalis istis artubus dum te tuus,</p>
  <p>Dum me meus pulsus relinquet spiritus.</p>
  <p><hi rend="bold">Chorus Susianarum</hi>*</p>
  <p>Hic nulla longi temporis fælicitas,</p>
  <p>Saepe altius fortuna multos evehit,</p>
  <p>Maiore per ludibrium ut ruina eos</p>
  <p>Deiiciat, imbrem ceu sonorum ab æthere.</p>
  <p>Sic editos fulmen ferit montes, quatit</p>
  <p>Ornos Aquilo furens proceras sæpius.</p>
  <p>Hoc illud est quod dicitur: deos pedes</p>
  <p>Habere laneos sed ferreas manus.</p>
  <p>Rursus hominum felicitatem obnubilat</p>
  <p>Sors saepe, quo demum enitescat purior.</p>
  <p>Sicut videre est dissipatam fumidi</p>
  <p>Post crassitudinem aeris, micantius</p>
  <p>Titanii fulgere solis lampada.</p>
  <p>Nemo secundis turgeat rebus nimis,</p>
  <p>Spem nemo ponat lapsus, aut elangueat,</p>
  <p>Fortunam utramque celsus animus temperet.</p>
  <p><hi rend="bold">Chorus Iudaearum</hi>*</p>
  <p>In rebus est mortalium</p>
  <p>Vicissitudo maxima,</p>
  <p>Quae floruerunt oppida</p>
  <p>Deleta nunc passim iacent.</p>
  <p>Titulos, opes, stagna et lacus</p>
  <p>Supina Tellus deuorat,</p>
  <p>Aurum usus atterit frequens</p>
  <p>Et marmor imber excavat.</p>
  <p>Quae continentur omnia</p>
  <p>Vasti sub orbis circulo</p>
  <p>Mutantur et breuissimo</p>
  <p>Sub temporis puncto cadunt.</p>
  <p>At una virtus permanet,</p>
  <p>Floret, triumphat, et suos</p>
  <p>In sede demum Caelitum</p>
  <p>Dulces alumnos collocat.</p>
  <p>Proin vos, quibus magnum dedit</p>
  <p>Vitæ necisque ius Deus,</p>
  <p>Ponite superbos spiritus,</p>
  <p>Virtutis artes discite.</p>
  <p>Proflate buccis turgidis,</p>
  <p>Fumos inanis gloriae,</p>
  <p>Irae merum amolimini,</p>
  <p>Ferociae arma pellite.</p>
  <p>Consulite vestrae patriae,</p>
  <p>Vitate caedes impias,</p>
  <p>Pacem et quietem saeculo</p>
  <p>Fovete vestro candidam.</p>
  <p>Sic nulla laedet vos fera,</p>
  <p>Sic nulla pestis ingruet,</p>
  <p>Sic Marte pulso se exeret</p>
  <p>Cum pace cornucopiae.</p>
  <p><hi rend="bold">Finis Tragediae de regina Edissa sive
  Esther.</hi></p>
</div>
<div type="level1" xml:id="peroratio">
  <head>Peroratio</head>
  <p>Ad vos, viri, revertor, humanissimi,</p>
  <p>Coronidem additurus actiunculae</p>
  <p>Nostrae, arbitror nulli esse non clarum, pios</p>
  <p>Quod asperae quae afflictiones impetunt,</p>
  <p>Casu vago non accidant sed ex Dei</p>
  <p>Permissu, eosque non ut elisos necet</p>
  <p>Sed paenitentiam ad salutarem ut vocet:</p>
  <p>Quae limat atram pectoris rubiginem,</p>
  <p>Tum illorum ut excitet fidem, quae prosperis</p>
  <p>Plerumque suevit emori successibus.</p>
  <p>Postremo ut illustret suorum gloriam.</p>
  <p>Proinde si nos calamitates urgeant</p>
  <p>aequa ferentes mente pulsemus Deum</p>
  <p>Ieiuniis, precibus piis et lachrymis</p>
  <p>Demissa in imam capita curvantes humum,</p>
  <p>Tunc ipse nos modo eruet mirabili</p>
  <p>Et misericordiae aperiet mundum suae.</p>
  <p>Dum adsit modo syncera1 consignataque</p>
  <p>Et non superficiaria ac fugax fides.</p>
  <p>Quae si tibi, auditor, satis persuasa sunt</p>
  <p>Nunc edito exemplo, valere sospitem</p>
  <p>Te optamus atque, si meruimus, plaudere.</p>
</div>
<div type="level1" xml:id="back">
  <head>Back</head>
  <p>Τέλος τῷ Θεῷ δόξα.</p>
  <p><hi rend="bold">Εἴς Πέτρον Οὐερκίνιον τὸν τῆς Ἀννονίας
  σενέσχαλλον,</hi></p>
  <p><hi rend="bold">δεκάστιχον προτρεπτικὸν Πέτρου</hi></p>
  <p><hi rend="bold">Φιλικίνου.</hi></p>
  <p>Πῶς ἐλπὶς, πίστις τ᾽, ἀγάπητε, θεῷ προσάγουσιν,</p>
  <p>Αὕτη σοί δηλοῖ ἱστορίη φανερῶς.</p>
  <p>Θωπεύων οὖν τὰς ἀρετὰς, σπουδαῖα μάθησον</p>
  <p>Σαυτὸν ἀεὶ νικεῖν, δαίμονα, πᾶν τε<ptr target="#tn1" n="1"/> ἄγος.</p>
  <p>Ἄμβροτον ἐμμενέως ἐξείης Kύριον εὔξει,</p>
  <p>Δόντ’ ἀσόφοις σοφίην, δόντ’ ἀφρόνεσσι φρόνιν.</p>
  <p>Κεῖνος ἀτάρβητον, ταλασίφρονα, θυμολέοντα.</p>
  <p>’Ρέξει σ᾽, ὀρθὰς καὶ ἡγεμοεύσει ὁδούς.</p>
  <p>ᾯ δὴ δόξα, χάρις, τιμὴ, σοφίη, ἀρετὴ, φῶς,</p>
  <p>Ὡς ἠν, ὡς ἔσται, κᾄστι, γένοιτο μόνῳ.</p>
  <p>Ἐν Βιγχίῳ πόλει τῆς Ἀννονίας.</p>
  <p><hi rend="bold">Ad reverendum in Christo</hi></p>
  <p><hi rend="bold">patrem et dominum, dominum
  Ioannem</hi></p>
  <p><hi rend="bold">Trussium, abbatem bonæ</hi></p>
  <p><hi rend="bold">spei apud Hannonas,</hi></p>
  <p><hi rend="bold">Petri Philicini</hi></p>
  <p><hi rend="bold">carmen.</hi></p>
  <p>Constans iste tuæ vitæ tenor arguit istud</p>
  <p>Esse tibi nomen cælitus impositum.</p>
  <p>Qui ulnis virtutem sic amplexaris utrisque,</p>
  <p>Eius et ascetas provehis assidue.</p>
  <p>Hinc adeo firmam spem concipis atque fide stas,</p>
  <p>Celso in monte spei pervigil usque bonæ.</p>
  <p>Perge subinde pater nobis te vincere sancte</p>
  <p>A summo referes præmia digna Deo.</p>
  <p>Tuus Cliens Petrus Philicinus</p>
  <p><hi rend="bold">Epitaphium</hi></p>
  <p><hi rend="bold">Clarissimi viri, Domini</hi></p>
  <p><hi rend="bold">Petri ab Wercyn, Seneschalli
  Hannoniae,</hi></p>
  <p><hi rend="bold">equitis aurati ad Carolum
  principem</hi></p>
  <p><hi rend="bold">Despinoye et Petrum ab Wercyn</hi></p>
  <p><hi rend="bold">Seneschallum, fratres Melodu-</hi></p>
  <p><hi rend="bold">nenses, optimae spei adoles-</hi></p>
  <p><hi rend="bold">centes, qui obiit anno</hi></p>
  <p><hi rend="bold">1556. Iunii 14.</hi></p>
  <p><hi rend="bold">Eodem autore.</hi></p>
  <p>Resiste paulisper viator, si placet,</p>
  <p>Pretio morae haud fraudandus, ut spero, tuae.</p>
  <p>Iacet sub huius marmoris cavo, inclytus</p>
  <p>Heros, Petrus ab Wercyn, ex propagine</p>
  <p>Senarchus Hannoniae, bonus vir, providus,</p>
  <p>Docte pius, pieque doctus, nobile</p>
  <p>Cuius decus, lausque emicant latissime,</p>
  <p>Cessura nulli edacitati temporum.</p>
  <p>Hinc Carolo olim Caesari gratissimus,</p>
  <p>In ordinem Torquatorum equitum allectus est,</p>
  <p>Tempusque reliquum egit potens honoribus.</p>
  <p>Nam civitates rexit et Toparchias</p>
  <p>Prudentia, fide atque diligentia</p>
  <p>Summa. Idem et arma infesta sumpsit, quando res</p>
  <p>Tulit, cohortes, copiasque mercenarias</p>
  <p>Ductavit, ut Romanduorum Augusta, tum</p>
  <p>Bellax Namurra et Nerviorum natio,</p>
  <p>Testarier possunt locupletissime:</p>
  <p>Queis praefuit fovens bonos, terrens malos.</p>
  <p>At o nimis versatilem atque lubricam</p>
  <p>Mortalium sortem, paremque somnio.</p>
  <p>Tandem arthricis fractus doloribus, gravi</p>
  <p>Febre in super, longaque confectus, nihil</p>
  <p>De pristino interim remittens robore</p>
  <p>Mentis, spei et fiduciae plenus, suae</p>
  <p>Aetatis anno, sexto et quinquagesimo,</p>
  <p>Succubuit, heu, mortis severae legibus.</p>
  <p>Nunc tot viator pro studiis ac vigiliis,</p>
  <p>Ob gloriam exhaustis Dei, obque commoda</p>
  <p>Nostri orbis occidui: quietem fac ei</p>
  <p>Optes et oneres tum Deum, tum Coelites</p>
  <p>Votis, ut ipse auro recocto purior,</p>
  <p>Gemmea poli receptus in palatia,</p>
  <p>Sancta usque Triada concelebret laudibus,</p>
  <p>Inter beatorum angelorum curias.</p>
  <p>Lector vale, mortis memor semper tuae.</p>
  <p><hi rend="bold">Epitaphium</hi></p>
  <p><hi rend="bold">Dominae Elizabethae ab</hi></p>
  <p><hi rend="bold">Hispania, heroidis sanctissimae, ad
  Domi-</hi></p>
  <p><hi rend="bold">num Gerardum ab Hemmeri-</hi></p>
  <p><hi rend="bold">court eius filium Abba-</hi></p>
  <p><hi rend="bold">tem Sancti Ber-</hi></p>
  <p><hi rend="bold">nati, autore</hi></p>
  <p><hi rend="bold">eodem.</hi></p>
  <p>Natalium matrona clara stemmate,</p>
  <p>Longe tamen virtute sancta clarior,</p>
  <p>Elizabeth ab Hispania, dormit sub hoc</p>
  <p>Saxo, resuscitanda ad extremam tubam.</p>
  <p>Quae olim educata invicti in aula Caesaris,</p>
  <p>Dilecta ab omnibus fuit, de moribus</p>
  <p>Lectissimis, vereque gemmeis. Dein</p>
  <p>Iugalibus coniuncta taedis, se omnibus</p>
  <p>Finxit modis ad omne virtutis genus.</p>
  <p>Dei usque summi dedicans se cultui,</p>
  <p>Iuges in aede funditans preces sacra,</p>
  <p>Delicta ad expianda plebis et sua.</p>
  <p>Ieiuniis carnem suam saepe immolans,</p>
  <p>Agensque curam pauperum tam sedulo,</p>
  <p>Ut in hos facultates suas profunderet:</p>
  <p>Conflans in hoc etiam alienum aes saepius.</p>
  <p>Tum vidua facta, vicit omnes, sed tamen</p>
  <p>Se maxime virtutibus coelestibus.</p>
  <p>Adeo ut nihil spiraret aliud, quam Deum.</p>
  <p>Denique catarrho oppressa violentissimo,</p>
  <p>Crucem adprimens sanctam labris avidissime,</p>
  <p>Effudit extremum repente spiritum.</p>
  <p>Pacem et quietem ei precare quisquis es,</p>
  <p>Ubique praestolans severum iudicem.</p>
  <p><hi rend="bold">Autoris carmen ad</hi></p>
  <p><hi rend="bold">Clarissimum Dominum M. Ioan-</hi></p>
  <p><hi rend="bold">nem a Quercu, Canonicum</hi></p>
  <p><hi rend="bold">Cameracensem</hi></p>
  <p>Candorem et raras in te dotes veneratus,</p>
  <p>Iusto flagravi semper amore tui,</p>
  <p>Nuncque probare animum optavi tibi munere quodam,</p>
  <p>Officiis et te conciliare meis.</p>
  <p>Dent ergo Oebalio saturatas murice vestes</p>
  <p>Dites et grandi pondera fulva manu.</p>
  <p>Hospes hydaspaeas tibi gemmas advehat, atque</p>
  <p>Aurorae populi quae pretiosa tenent.</p>
  <p>Exiguum censu de paupere mitto libellum,</p>
  <p>A me olim scriptum planius ac rudius.</p>
  <p>Quem coram et scriptis tota absens mente petisti,</p>
  <p>Atque utinam non spem fallere iste tuam.</p>
  <p>Ut sint Carbones prothesauro pretioso,</p>
  <p>Tu tamen hoc nostri pignus amoris habe:</p>
  <p>Aera minuta duo Christus non respuit et tu</p>
  <p>Haec grate sumes, dum meliora paro.</p>
</div>
        
<div type="notes"><note xml:id="tn1"><p><hi rend="footnote">1</hi> De epsilon wordt hier normaliter geëlideerd: maar dit is toch
    niet verplicht? Ik doorgrond overigens het metrum niet: moeten we de
    epsilon hier handhaven of niet?</p></note></div>

    </body>
</text>
</TEI>
