<?xml version="1.0" encoding="utf-8"?>
<?xml-model
    href="https://xmlschema.huygens.knaw.nl/translatin.rng"
    type="application/xml"
    schematypens="http://relaxng.org/ns/structure/1.0"
?>
<TEI xmlns="http://www.tei-c.org/ns/1.0" xml:id="translatin0062" xml:lang="lat">
<teiHeader>
<fileDesc>
    <titleStmt>
        <title type="main">Hypomone seu Patientia</title>
        <title type="sub">HYPOMONE, seu Patientia Macropedii. Fabula sacra.</title>
        <author>Macropedius, Georgius</author>
        <editor>Jan Bloemendal</editor>
        <respStmt>
            <resp>transcription</resp>
            <name>Jan Bloemendal et al.</name>
        </respStmt>
    </titleStmt>
    <publicationStmt>
        <publisher>Hermannus Borculous</publisher>
        <pubPlace>Utrecht</pubPlace>
        <date>1554</date>
    </publicationStmt>
    <sourceDesc>
        <bibl>
            Identifier: <name>Macropedius-Hypomone</name><lb/>
            Short title: <title>Hypomone</title><lb/>
            Year of first edition: <date>1554</date><lb/>
            Author information:<lb/>
            Alias: Lanckvelt, Joris van<lb/>
            Birth: 1487, Gemert<lb/>
            Death: 1558, s-Hertogenbosch<lb/>
            Floruit: None, s-Hertogenbosch, Liege, Utrecht<lb/>
            <ref target="https://en.wikipedia.org/wiki/Macropedius">Link</ref><lb/>
            <emph>Omnes fabulae (Utrecht: Borculous, 1552).</emph><lb/>
            <ref target="https://books.google.nl/books?id=e2ATAAAAQAAJ">Source link</ref>
        </bibl>
    </sourceDesc>
</fileDesc>
<profileDesc>
    <textClass>
        <keywords>
            <term type="diction">verse</term>
            <term type="genre">comedy</term>
            <term type="acts">5</term>
            <term type="chorus">yes</term>
            <term type="medium">printed</term>
        </keywords>
    </textClass>
</profileDesc>
</teiHeader>
<text>
    <body>
        <div type="level1" xml:id="front">
  <head>Front</head>
  <p>HYPOMONE,</p>
  <p>seu Patientia Macropedii.</p>
  <p>Fabula sacra.</p>
  <p>D. Paulus ad Romanos. Capit. 15.</p>
  <p>Quaecumque scripta sunt, ad nostram doctrinam scripta sunt, ut per
  patientiam et consolationem scripturarum spem habeamus, etc.</p>
  <p>Ultraiecti.</p>
  <p>Harmannus Borculous excudebat,</p>
  <p>Cum gratia et privilegio.</p>
  <p>M. IOANNI A LENT, Caesareae Maiestatis consiliario, Georgius
  Macropedius S.D.</p>
  <p>Cum te videam, vir ornatissime, nostri studiosum, et fabellas
  nostras plus aequo (quod pueriles sint) studiose amplecti,
  <hi rend="italic">Hypomonen</hi> seu
  <hi rend="italic">Patientiam</hi> nostram, annis
  superioribus ex tempore scriptam et in pauperum nostrorum gratiam sub
  κληροδοσία populo exhibitam, tuae dignitati dudum promissam, iam
  tandem dedico.</p>
  <p>Volebam quidem (quod indigna mihi videretur, ut alicui viro gravi
  obtruderetur) eam supprimere, consilium secutus illius qui quidlibet
  edendum in annum nonum premendum suadebat; secus tamen suadentibus
  amicis, scrinio erutam alicui amicorum strenulae loco donare decrevi.
  Fuit autem inter ceteros utrique nostrum communis amicus, qui tibi id
  muneris (quamquam exigui) praecipue acceptum fore asserebat, et sua
  exhortatione pudorem meum vicit et ut auderem incitavit.</p>
  <p>Offero tibi igitur, vir eruditissime, hanc fabellam, et tanto
  libentius quanto prae multis aliis in pauperes nostros te novi
  propensiorem. Vale, et si aliquatenus probaveris, boni consule et ab
  aemulis defende. Si secus (quod ego ipse volebam) denuo supprime.</p>
  <p>Traiecti, Anno 1553, mense Novembri.</p>
  <p>ARGUMENTUM in HYPOMONEN.</p>
  <p>Divina Hypomone cum Graphe sororcula</p>
  <p>delapsa caelo deditos sibi visitat,</p>
  <p>Solatur et verbo Dei simul erudit</p>
  <p>Foedos Iobos, Hulcerosos, Lazaros,</p>
  <p>Davida profugum et ἐξόριστον Heliam,</p>
  <p>Sic Thobiam caecum atque claudos arthricos,</p>
  <p>Cum filiisque prophetarum famentibus</p>
  <p>Scholasticos pauperrimos et orphanos,</p>
  <p>Nudos, scabios et omnium rerum indigos.</p>
  <p>Tandemque per Patientiam et monitus Graphes</p>
  <p>Omnibus iis fit spiritale gaudium.</p>
</div>
<div type="level1" xml:id="main">
  <head>Main</head>
  <div type="level2" xml:id="dramatis-personae.">
    <head>1. DRAMATIS PERSONAE.</head>
    <p>Hypomone Eneas claudus, cum caecis</p>
    <p>Graphe et arthricis</p>
    <p>Iobus cum amicis et paralyticis</p>
    <p>Lazarus cum leprosis Penichrus cum filiis prophetarum</p>
    <p>David cum Tyrone Psoroponus</p>
    <p>Helias Orphanus Pauperes</p>
    <p>Ioabus Gymnicus</p>
    <p>Abisai Phthiroponus</p>
    <p>Thobias cum filio et nuru Poëta seu Epilogus.</p>
    <p>Prologizat HYPOMONE cum GRAPHE sorore sua.</p>
    <p>Mirabitur fortasse vestrum quispiam,</p>
    <p>Qui legit hactenus poëtas comicos,</p>
    <p>Quod virgo προλογίσουσ’ in hoc proscaenium</p>
    <p>Processerim, sed desinet mirarier,</p>
    <p>(5) Cum ex me didicerit pleniusque noverit</p>
    <p>Quae sim, vel unde, vel quamobrem advenerim.</p>
    <p>Super his quidem tribus operae pretium arbitror</p>
    <p>Vobis loqui brevissime. Et primum omnium</p>
    <p>Ego Hypomone sum, aut (si placet) Patientia,</p>
    <p>(10) Summi tonantis seu Dei ter maximi</p>
    <p>Et prima et inclita filia, (heu) multis licet</p>
    <p>Mortalium despecta matris ob genus,</p>
    <p>Cui vile et humile nomen est Tribulatio.</p>
    <p>Ut ipsa natales meos Scriptura habet,</p>
    <p>(15) Quae ex ore patris altissimi mortalibus</p>
    <p>Egressa quondam prodiit, ne quispiam</p>
    <p>Me futilem vel arrogantem dixerit.</p>
    <p>Dic age, Graphe, Deo parente soror mea,</p>
    <p>Quae de meis natalibus sunt prodita.</p>
    <p>(20) GR. Sic spiritu afflatus Dei David canit:</p>
    <p>An non Deo subiecta eris, o anima mea?</p>
    <p>Ab ipso enim mea prodiit Patientia.</p>
    <p>Et pro genere matris tuae Paulus docet:</p>
    <p>Tribulatio patientiam operatur. HY. Quid his,</p>
    <p>(25) Θεάμονες, manifestius? Pergo ad alia.</p>
    <p>Quae sim, tenetis et unde adhuc profecta sim.</p>
    <p>Iam tertium explicabimus, quod maxime in</p>
    <p>Rem vestram erit, si aures magis quam lumina</p>
    <p>Praebebitis et a fabulis cessabitis.</p>
    <p>(30) Videns Deus mala in orbe multa et maxima,</p>
    <p>Et destinatos gloriae pueros suos</p>
    <p>Plagis, dolis incommodisque affligier,</p>
    <p>Hinc innocentes opprimi calumnia,</p>
    <p>Hinc morbidos putrescere in sterquilinio,</p>
    <p>(35) Hinc indigere quibus alantur pauperes,</p>
    <p>Deficere claudos atque cassos lumine,</p>
    <p>Nulloque fretos inter haec solacio,</p>
    <p>Tactus dolore cordis, affectu quoque</p>
    <p>Motus paterno, ne in malis fatiscerent,</p>
    <p>(40) Sub pondereve labascerent, me cum mea</p>
    <p>Sorore misit vallem in hanc lacrimantium,</p>
    <p>Ut singulos per ordinem invisamus, et</p>
    <p>Corroborando sublevemus alacriter</p>
    <p>Nostro utriusque blandulo solacio, ut</p>
    <p>(45) Per Hypomonen Graphesque per solamina</p>
    <p>Habeant in anxietate spem firmissimam,</p>
    <p>Velut haec mihi Scriptura sacra iam suggerit.</p>
    <p>Ad vos meo officio (ut reor) sat functa sum;</p>
    <p>Alios adibo cum sorore miserrimos,</p>
    <p>(50) Mortaliumque ope destitutos undique,</p>
    <p>Primumque Iobos hulcerosos et λεπρούς</p>
    <p>Videre stat sententia et blande alloqui,</p>
    <p>Alios deinceps quos premi videbimus.</p>
    <p>Nec nos putate quando Iobos, Lazaros,</p>
    <p>(55) Davida, Thobit id genusque ceteros</p>
    <p>Caecos, scabros, claudos quoque exhibebimus,</p>
    <p>Dumtaxat illos velle vulgo intelligi</p>
    <p>Scriptura quorum sancta prodit nomina,</p>
    <p>Verum sub horum celebrium vocabulis</p>
    <p>(60) Indifferenter omnium paribus malis</p>
    <p>Vel calamitatibus laborantium, piam</p>
    <p>Imaginem spectantibus describimus.</p>
    <p>Iobus homines suggerat cum Lazaro</p>
    <p>Qui lepra et ulcere sordidi mortalibus</p>
    <p>(65) Fiunt abominabiles. David quoque</p>
    <p>Et Helias ratione suggerant pari</p>
    <p>Profugos eos qui terga persequentibus</p>
    <p>Dant hostibus nece territi. Dein Thobias,</p>
    <p>Claudus quoque Enaeas notant eos, quibus</p>
    <p>(70) Quovis malo sua membra sunt obnoxia.</p>
    <p>Sic et Prophetarum innocentes filii</p>
    <p>Nostros et alios pauperes quibuslibet</p>
    <p>Vestrum indicent. Valete, et adiuvate nos</p>
    <p>Silentio. GR. Valete semper in Deo.</p>
  </div>
  <div type="level2" xml:id="actus-i.-scaena-i.">
    <head>2. ACTUS I. SCAENA I.</head>
    <p>GRAPHE, HYPOMONE.</p>
    <p>(75) En pius Iobus innocens, timens Deum, et</p>
    <p>Expers mali, percussus ulcere pessimo</p>
    <p>In sterquilinio sordido putris iacet,</p>
    <p>Testaque saniem radit, orbatus suis</p>
    <p>Et liberis et praediis, et omnibus</p>
    <p>(80) Quibus ante felix floruit solaciis.</p>
    <p>Nisi quod amici tres virique nobiles</p>
    <p>Solandi eum venere tandem gratia,</p>
    <p>Maesti, dolentes, lacrimantes plurimum,</p>
    <p>Quos admodum tamen onerosos sentiet,</p>
    <p>(85) Sibique probro et scommate adversarier.</p>
    <p>HY. Istaec video, soror mea, miseretque me</p>
    <p>Viri boni. Sed cur vel unde id accidit</p>
    <p>Iusto viro? Sine causa enim Deus pater</p>
    <p>Numquam flagellat filios. GR. Verum id quidem,</p>
    <p>(90) Non semper autem propter admissum scelus,</p>
    <p>Licet error hic tribus his viris (quamquam probis)</p>
    <p>Et pluribus persuasus est. Siquidem Deus,</p>
    <p>Pater uti pius, quem diligit castigat, et</p>
    <p>Flagellat omnem filium quem suscipit,</p>
    <p>(95) Aut propter admissum scelus, quo corrigat,</p>
    <p>Aut propter hoc, quo insigne per miraculum</p>
    <p>Suam celebret in flagellis gloriam,</p>
    <p>Aut certe ob hoc, quo exempla det tolerantiae</p>
    <p>Et sustinentiae imbecillioribus,</p>
    <p>(100) Ne quando succumbant malo, et fide excidant.</p>
    <p>HY. Recte quidem, soror mea, haec mihi disseris,</p>
    <p>Consideroque non scelera punita in hoc</p>
    <p>Iobo et in aliis per orbem plurimis,</p>
    <p>Sed ad hoc patrem suis flagella immittere, ut</p>
    <p>(105) Patientiae exemplum paretur posteris</p>
    <p>Deique in illis gloria manifesta sit.</p>
    <p>Sed unde huic illata tanta calamitas?</p>
    <p>GR. A diabolo Satane et hoste livido,</p>
    <p>Generi omnium mortalium infestissimo.</p>
    <p>(110) Is namque filiis Dei dudum assilit,</p>
    <p>Iustumque Iobum hypocriseos coram Deo</p>
    <p>Falso arguit. Quare ut probetur innocens,</p>
    <p>Primum Deus quae Iobi erant, cum liberis,</p>
    <p>Satani cuncta dissipanda tradidit.</p>
    <p>(115) Deinde cum nequaquam adhuc labasceret,</p>
    <p>Exulcerandam etiam cutem illi tradidit.</p>
    <p>At his in omnibus nihil labiis suis</p>
    <p>Peccavit aut contra Deum locutus est.</p>
    <p>Quod Dominus (inquit) abstulit, dominus dedit,</p>
    <p>(120) Sit nomen illius benedictum in saecula.</p>
    <p>HY. Puer hic meus, lacte educatus hactenus,</p>
    <p>Iam solidiore roborandus est cibo,</p>
    <p>Ne, dum caret mortalium solacio,</p>
    <p>Deficiat in primario certamine.</p>
    <p>(125) Nostro utriusque fulciatur munere,</p>
    <p>Verbo Dei, paracleti ad haec solacio.</p>
    <p>GR. Recte mones, mea Hypomone, quandoquidem</p>
    <p>Procul intuentes tres amici nil ferent</p>
    <p>Boni ominis lacrimando, nil solaminis.</p>
    <p>(130) Eccos parant miserum modo virum aggredi.</p>
    <p>Nos antevortamus priores, et loqui</p>
    <p>Illis parantem exaudiamus. HY. Adi. Placet</p>
    <p>Ut audiamus quid rei occeptet loqui.</p>
  </div>
  <div type="level2" xml:id="actus-i.-scaena-ii.">
    <head>3. ACTUS I. SCAENA II.</head>
    <p>IOBUS, GRAPHE, HYPOMONE, LAZARUS cum LEPROSIS.</p>
    <p>Pereat dies qua me edidit mater mea</p>
    <p>(135) Et illa nox qua prodii in lucem miser.</p>
    <p>Egressus utero cur statim non occidi?</p>
    <p>Quid genibus exceptus, nutritus ubere?</p>
    <p>Modo siquidem sepultus atque dormiens</p>
    <p>Cum regibus quiescerem, liberrimus</p>
    <p>(140) A strepitu et impiis tumultuantibus.</p>
    <p>GR. Iam iam, soror, res postulat loqui viro</p>
    <p>Quod gliscat atque ferveat tentatio. HY. Hem.</p>
    <p>Ut est, Iobe vir Dei? Vocem tuam</p>
    <p>Sub sarcina gementis exaudivimus,</p>
    <p>(145) Et venimus tui misertae, ut ab omnibus</p>
    <p>Te derelictum refoveamus uberi</p>
    <p>Solacio. IO. Quodnam mihi solacium?</p>
    <p>Quae estis, vel unde, dominae, adestis? Obsecro,</p>
    <p>Dicite mihi, quae neutiquam sterquilinium</p>
    <p>(150) Meum, putredinem et ulcera aspernamini.</p>
    <p>HY. Ego hactenus tibi familiaris Hypomone,</p>
    <p>Tibi soror amica, et in omnibus contrariis</p>
    <p>Individua comes, tua patientia.</p>
    <p>Adeone mihi dissimilis esse tibi videor,</p>
    <p>(155) Ut me velut non cognitam hactenus roges?</p>
    <p>Aut hanc Graphen, cum qua tibi semper fuit</p>
    <p>Laetum atque amicum ubique contubernium?</p>
    <p>IO. O mater Hypomone, mea patientia,</p>
    <p>Suffundor heu miser rubore et lacrimis,</p>
    <p>(160) Quod adeo mente distrahor caecutioque</p>
    <p>Ut dudum amicam te vel hanc non noverim.</p>
    <p>O quis mihi det ut siem iuxta dies</p>
    <p>(Heu) pristinos, quando Deus secreto erat</p>
    <p>Mecum in tabernaculo meo, vestro quoque</p>
    <p>(165) Dulci fruebar cantico atque affamine.</p>
    <p>Quando pedes meos lavabam butyro,</p>
    <p>Et petra mihi fundebat olei rivulos.</p>
    <p>Conversa nunc cithara mea est in luctum, et in</p>
    <p>Plorantium vocem (heu) meum psalterium.</p>
    <p>(170) HY. Ut assequi queas, Iobe, quod expetis,</p>
    <p>Nostraque denuo frui praesentia,</p>
    <p>Te accessimus. Sed obsecro, quid aegrior</p>
    <p>Nunc animus est quam erat diebus pristinis,</p>
    <p>Idem quod omnibus sibi fidentibus</p>
    <p>(175) Maneat Deus piissimus, nec deserat</p>
    <p>Sibi dicatos servulos? IO. Heu me, Deum</p>
    <p>Olim mihi mitissimum mutarier</p>
    <p>Iam experior in saevissimum, et durissima</p>
    <p>Manu mihi adversarier. Me stantem enim</p>
    <p>(180) Non respicit, nec invocantem exaudit. O</p>
    <p>Si appenderentur in statera crimina</p>
    <p>Iram quibus merebar, atque calamitas</p>
    <p>Quam patior, haec ut arena ponti mage gravis</p>
    <p>Videbitur. Verba hinc dolore plena sunt.</p>
    <p>(185) Oves, boves, asinos, camelos, liberos</p>
    <p>Et cuncta quae possederam cum gloria,</p>
    <p>Simul unus abstulit dies. Postque omnia haec</p>
    <p>Me dominus hoc percussit ulcere pessimo,</p>
    <p>Ut capitis usque ad verticem a plantis pedum</p>
    <p>(190) Sit nulla prorsus residua in cute sanitas.</p>
    <p>Me ridet uxor et horret halitum meum;</p>
    <p>Qui amici erant, vel ut alienum deserunt,</p>
    <p>Vel, quod ferendum est aegrius, nunc increpant,</p>
    <p>Nunc exprobrant, nunc verberant convitio,</p>
    <p>(195) Et heu meis saturantur ultro carnibus.</p>
    <p>Eoque res sunt devolutae, ut expetam</p>
    <p>(Quod magnitudine me sua premat Deus)</p>
    <p>Ne parcat his doloribus, sed perpetim</p>
    <p>Ad unicum solacium me puniat.</p>
    <p>(200) HY. Tune ulcera haec fers aequanimiter, Lazare?</p>
    <p>Lepramne tu qua sordidaris luridam?</p>
    <p>LA. Qui patiar aerumnam hanc miser animo integro,</p>
    <p>Quem non modo ulcerum et morbi gravis dolor,</p>
    <p>Sed et fames et gravior excruciat sitis?</p>
    <p>(205) Quodque inter haec gravissimum, omnium mihi</p>
    <p>Mortalium subducitur solacium.</p>
    <p>Plus mihi canes lingua adferunt solacii</p>
    <p>Quam dives hic, vicinus hic, Laemargus hic</p>
    <p>In omnium rerum suarum copia,</p>
    <p>(210) In fertulorum luxu et affluentia.</p>
    <p>Qui ne quidem sibi decidentes miculas</p>
    <p>Mihi sivit largirier. LEP. Qui potero ego hanc</p>
    <p>Quoque ferre lepram animo volenti, quae afficit</p>
    <p>Dolore me totumque corpus inficit,</p>
    <p>(215) Foedat facitque prorsum abominabile.</p>
    <p>HY. Sunt dura, Iobe, Lazare et reliqui viri,</p>
    <p>Quae patimini, sed duriora oportet haec</p>
    <p>Me praediti patientia revincere,</p>
    <p>Quam in omnibus contrariis habebitis</p>
    <p>(220) (Si postuletis) praesidem invictissimam.</p>
    <p>Vobis quoque haec Graphe in omnibus maeroribus</p>
    <p>Perpetuo erit dulcissimo solacio.</p>
    <p>Nunc age, soror, qua praedita es facundia</p>
    <p>Et hunc Iobum et ulcerosum Lazarum</p>
    <p>(225) Solare, robora, instrue ad patientiam.</p>
    <p>GRA. Libens eos hortabor ad tolerantiam.</p>
  </div>
  <div type="level2" xml:id="actus-i.-scaena-iii.">
    <head>4. ACTUS I. SCAENA III.</head>
    <p>GRAPHE sola.</p>
    <p>Scriptura sacra ex ore caelestis patris</p>
    <p>Progressa, Iobe et ceteri viri Deo</p>
    <p>Carissimi, haud modo ad docendum est utilis,</p>
    <p>(230) Verum etiam ad exhortandum et elevandum eos</p>
    <p>Solacio, quibus animus variis modis</p>
    <p>Affligitur, multo omnium utilissima.</p>
    <p>Si me igitur audias, Iobe cum tuis</p>
    <p>Et morbidis et ulcerosis Lazaris,</p>
    <p>(235) Faxo patris per gratiam, ut nec temporis</p>
    <p>Nec datae operae te paeniteat in saecula.</p>
    <p>Defectioni namque te iam proximum</p>
    <p>Verbo Dei corroborabo et erigam</p>
    <p>Solacio, quo perferenda ad omnia</p>
    <p>(240) Sit prompta mens et animus inperterritus.</p>
    <p>Ad quae assequenda forsitan sint pluria,</p>
    <p>Unam tamen prae ceteris patientiam,</p>
    <p>Divina origine suavibusque moribus,</p>
    <p>Merito tibi amplectendam et observandam ad haec</p>
    <p>(245) Proponimus, qua non modo decoraberis,</p>
    <p>Sed pluribus quoque dotibus beaberis.</p>
    <p>Ob hanc enim mortalibus probandam et hanc</p>
    <p>Suo ipsius exemplo approbandam, filius</p>
    <p>Altissimi patris, relicta gloria</p>
    <p>(250) Trabeaque amictus carnea, lutulentam in hanc</p>
    <p>Vallem, cavernam, ergastulum, has in lacrimas,</p>
    <p>Tenebras, calamitatesque multo plurimas</p>
    <p>Se inmisit, involvitque et immersit penitissime.</p>
    <p>Quod namque calamitatis est usquam genus,</p>
    <p>(255) Quod non Dei suscepit in se filius?</p>
    <p>Natus peraegre et hieme, matre paupere et</p>
    <p>Incognita, in praesepe pannis obsitus</p>
    <p>Cubat, hostibus cedit, Satana patitur et</p>
    <p>Post mille sudores, angustias, minas,</p>
    <p>(260) Probra et improperia, aestum et gelu, famem et
    sitim</p>
    <p>Ab impiis tandem ligatus, ducitur</p>
    <p>A iudice uno ad alterum, ridetur et</p>
    <p>Sputo oblitus alapa et flagellis caeditur.</p>
    <p>Et post coronam spineam induviis suis</p>
    <p>(265) Exutus est, spoliatus est, crucifixus est;</p>
    <p>Post fellis inde poculum desertus a</p>
    <p>Patre omnibusque inter latrones occidit.</p>
    <p>Et inter haec mitissime omnia pertulit.</p>
    <p>Nam probra passus, neutiquam probra intulit.</p>
    <p>(270) Poenas nec inferentibus minatus est</p>
    <p>Pro seque crucifigentibus precatus est.</p>
    <p>An non in his, Iobe, filius Dei</p>
    <p>Honestat hanc quam extollimus patientiam?</p>
    <p>An non eandem praebuit imitabilem? An</p>
    <p>(275) Non gloriosa, non honesta servulo</p>
    <p>Censentur arma quibus erus pugnaverit?</p>
    <p>An non decorum militi, duci suo</p>
    <p>Si paribus armis militet? Iam cum tuis,</p>
    <p>Iobe, confer haec malis, et si sapis,</p>
    <p>(280) Minimis profecto comparabis maxima.</p>
    <p>Quereris te oves, boves, camelos, liberos</p>
    <p>Et cuncta quae possederas, uno die</p>
    <p>Amisisse, ad haec putrescere ulcere pessimo:</p>
    <p>Succurrat hoc quod praeter haec mala quae ipse dux</p>
    <p>(285) Pro te tulit, quod ab initio, quotquot Deo</p>
    <p>Placuere, per tribulationes plurimas</p>
    <p>Exercitati, verbera et ludibria</p>
    <p>Et carceres et vincula experti, insuper</p>
    <p>Afflicti, egentes, anxii, in fame et siti,</p>
    <p>(290) In nuditate, frigore, et laboribus,</p>
    <p>Lapidati, adusti, secti, ad ultimum ignibus</p>
    <p>Gladiisve caesi sunt. Et omnes hi fide et</p>
    <p>Patientia invicta sine querimonia</p>
    <p>Vicere regnorum duces et satrapas,</p>
    <p>(295) Vicere et omnes inferorum principes,</p>
    <p>Et plus pati valuere quam illi infligere.</p>
    <p>Ex his, Iobe, colligis, quam insignis est</p>
    <p>Adeoque tibi cum ceteris in omnibus</p>
    <p>Veneranda et observanda sit patientia.</p>
    <p>(300) Sique utilis vel commodi rationem habes,</p>
    <p>Multo omnium utilissima est tolerantia,</p>
    <p>(Plus dico) maxime quoque necessaria,</p>
    <p>Fortunae in adversantibus tot casibus.</p>
    <p>Quod absque ea nil profutura sit mali</p>
    <p>(305) (Quantumlibet molesta sit) perpessio.</p>
    <p>Per hanc enim tolerantiam non quodlibet</p>
    <p>Tibi temporalium lucellum, (scilicet)</p>
    <p>Opes, voluptates, honorem et gloriam,</p>
    <p>Corradis, at Dei favorem et gratiam,</p>
    <p>(310) Tranquillitatem conscientiae, dein</p>
    <p>Post miseriam vitam et perennem gloriam.</p>
    <p>Si Christo enim compatere, cum Christo quoque</p>
    <p>Regnabis, et beatus eris in saecula.</p>
    <p>Facessat hinc et os opprimat, sapientia</p>
    <p>(315) Tumidus inani, quoslibet qui ignobiles,</p>
    <p>Qui inopes viros, qui morbidos, qui pauperes,</p>
    <p>Qui ceterisque incommodis laboribus</p>
    <p>Et misere et afflictim dolentes, indicat</p>
    <p>Miseros, et ut longe a salute dissitos</p>
    <p>(320) Ludibrio habet. Facessat (inquam) eiusmodi,</p>
    <p>Quod eos beatos veritas pronuntiat,</p>
    <p>Regnum quibus caeleste iam promittitur,</p>
    <p>Et iuge post has lacrimas solacium.</p>
    <p>Amplectere igitur denuo divinitus</p>
    <p>(325) Mecum tibi datam et obviam patientiam.</p>
    <p>Sit tecum ei commune diversorium,</p>
    <p>Commune stratum et mensa communis siet;</p>
    <p>Sit tibi cum ea castum et stabile connubium.</p>
    <p>Si opes petas, scientiam, aut quae iusta sunt,</p>
    <p>(330) Facile omnium haec erit artifex. Per hanc tibi</p>
    <p>In populo habebis gratiam, atque inter senes</p>
    <p>Loquens tacensve plurimum veneraberis,</p>
    <p>Reges timebunt strenui robur tuum,</p>
    <p>Patiens quod es forti viro potentior.</p>
    <p>(335) Intrans domum cum ea quiesces, non enim</p>
    <p>Convictus eius habet amaritudinem,</p>
    <p>Castam sed oblectationem et gaudium.</p>
    <p>Nam quicquid in laudem increatae dicitur</p>
    <p>Sapientiae (quandoquidem et haec non minima pars</p>
    <p>(340) Sapientiae est), merito huius in laudem eloquor.</p>
    <p>Cum nil sit itaque quod patres honestius,</p>
    <p>Utilius aut iucundius tolerantia,</p>
    <p>His cum tuis, amice Iobe, Lazaris</p>
    <p>Complectere hanc (ut dixeram) tibi redditam, et</p>
    <p>(345) Solacium tibi tuisque singulis</p>
    <p>Brevissime certo adfuturum credito.</p>
  </div>
  <div type="level2" xml:id="actus-i.-scaena-iv.">
    <head>5. ACTUS I. SCAENA IV.</head>
    <p>IOBUS, HYPOMONE, GRAPHE.</p>
    <p>Unum locutus sum, quod o utinam meis</p>
    <p>Dominae meae non excidisset faucibus,</p>
    <p>Et alterum, quibus nihil post addam: ob hoc</p>
    <p>(350) Nunc ipse me reprehendo temeritatis, et</p>
    <p>In timore et in favilla et in lacrimis miser</p>
    <p>Ago paenitentiam. Sed oro te et obsecro, o</p>
    <p>Mea Hypomone, mater mea et domina mea,</p>
    <p>Ut recipias in pristinam me gratiam.</p>
    <p>(355) Quaecumque me dominus subire voluerit</p>
    <p>Vel perpeti, patiar libens vel exsequar.</p>
    <p>Tantummodo merear invenire gratiam in</p>
    <p>Oculis tuis. HY. Quam quaeris, assecutus es</p>
    <p>Tibi cum tuis, mi care Iobe, gratiam.</p>
    <p>(360) Me quamquam enim deserere paulum visus es,</p>
    <p>Te neutiquam tamen Deus deseruerat,</p>
    <p>Quia misit ad te filiam suam Graphen</p>
    <p>Et me tibi ad solacium. Nec deseram.</p>
    <p>Confidito, licet me abire videris,</p>
    <p>(365) Nempe ad alios qui nostro egent solamine:</p>
    <p>Tamen ut eos invisimus, vos denuo</p>
    <p>Videbimus, flentesque nunc, gaudebitis.</p>
    <p>GR. Iam adeant amici, ut audias, Iobe, quid</p>
    <p>Suffrigidi solacii tibi conferent.</p>
    <p>(370) Nos exsequamur nostra, Hypomone, munera.</p>
    <p><hi rend="bold">CHORUS.</hi></p>
    <p>Iambico dimetro.</p>
    <p>Scio redemptorem meum</p>
    <p>Certoque novi vivere,</p>
    <p>Et in novissimo die</p>
    <p>Terrae resurgam ex pulvere.</p>
    <p>(375) Pelle innovata denuo</p>
    <p>Circumdatus Deum meum</p>
    <p>Videbo, carni redditus</p>
    <p>Non sordidae sed splendidae.</p>
    <p>Ego ipse, non alius, eum</p>
    <p>(380) Visurus oculis sum meis;</p>
    <p>Reposita spes haec est mea</p>
    <p>Certissima in sinu meo.</p>
  </div>
  <div type="level2" xml:id="actus-ii.-scaena-i.">
    <head>7. ACTUS II. SCAENA I.</head>
    <p>ABISAI, IOABUS.</p>
    <p>Perpetuo erit nobis, Ioabe, opprobrio et</p>
    <p>Nostrae familiae macula inexpiabilis</p>
    <p>(385) Si avunculum Davida nostrum, cui hactenus</p>
    <p>In prosperis adhaesimus, tam enerviter</p>
    <p>Iam deseramus rebus in contrariis.</p>
    <p>Praesertim ob hoc, quod pro Saule reprobo, hunc</p>
    <p>Regem a Deo delectum et unctum novimus.</p>
    <p>(390) IO. Quid temere agamus, Abisai? Periculo ut</p>
    <p>Nos inferamus iudicas? Quidnam duo</p>
    <p>Ferant opis iam derelicto ab omnibus?</p>
    <p>Rex castra habet, praesidia habet, validumque habet</p>
    <p>Et fortium magnum virorum exercitum.</p>
    <p>(395) Praeter fugam latebrasque solas fortibus</p>
    <p>Viris minus dignas, nihil nobis foret</p>
    <p>Praesidii. Ob hoc temerarium fore iudico</p>
    <p>Tantam aggredi rem, non citra periculum.</p>
    <p>AB. Paucis, Ioabe, sine tibi respondeam.</p>
    <p>(400) Primum (inquis) aut nihil aut admodum parum</p>
    <p>Adferre opis duos, ut hostibus suis</p>
    <p>Resistat David; id fatear equidem, nisi</p>
    <p>Per nos duos sunt excitandi plurimi</p>
    <p>Ex omnibus tribubus viri fortissimi,</p>
    <p>(405) Qui animo volenti et mente constantissima</p>
    <p>Mox advolabunt, postea quam viderint</p>
    <p>Nos duo sacramento alligatos principi.</p>
    <p>Virosque sexcentos videbis, qui duos</p>
    <p>Dumtaxat hos recensuisti. &lt;. . . .&gt;</p>
    <p>(410) Rex (inquis) arma, castra, militesque habet.</p>
    <p>Et nos habebimus arma, castra, milites.</p>
    <p>An non habet mucronem hic ensis et tuus?</p>
    <p>An non et hastae nostrae habebunt cuspides?</p>
    <p>At copia rerum omnium praestat Saul.</p>
    <p>(415) Esto. Sed hoc persuasum habe, quod haud secus</p>
    <p>In pauculis servet Deus quam in plurimis.</p>
    <p>Nec (ut putas) temerarium est si pro tuis</p>
    <p>Uxoribus, pro liberis, pro legibus,</p>
    <p>Pro patriaque vindicanda ab hostibus</p>
    <p>(420) Periculo te obieceris, nisi temere</p>
    <p>Davida puerum temeritatis arguas,</p>
    <p>Qui μονομάχος fecit salutem in Israhel.</p>
    <p>Ambire namque periculum stulti hominis est,</p>
    <p>Vitare (si res postulat) prudentis est,</p>
    <p>(425) Pro iusto et aequo perpeti fortissimi est.</p>
    <p>Nec dedecet fortem subinde fugere, si</p>
    <p>Res postulet, servetur ut potioribus.</p>
    <p>Te, horum licet sim iunior, fratrem meum</p>
    <p>Admoneo, teque ut sentias mecum obsecro:</p>
    <p>(430) Eamus et pro viribus Christum Elohim</p>
    <p>Tueamur et solemur anxium et exsulem.</p>
    <p>IO. Haec si tibi stat, Abisai, sententia,</p>
    <p>Adeamus, atque derelictum et exsulem</p>
    <p>Utrique nostrum pro virili dum comes</p>
    <p>(435) Vita fuerit, iuvemus armis bellicis,</p>
    <p>Solemur et praesentia, quod David os</p>
    <p>Nostrum sit, et caro nostra, noster avunculus.</p>
    <p>En commodum, ipse e latibulo sese exserit.</p>
  </div>
  <div type="level2" xml:id="actus-ii.-scaena-ii.">
    <head>8. ACTUS II. SCAENA II.</head>
    <p>DAVID, IOABUS, ABISAI, TYRO.</p>
    <p>Ex psalmo 88, versu Glyconico.</p>
    <p>Te salutis ut anchoram</p>
    <p>(440) Iugiter Deus invoco.</p>
    <p>Coram admitte preces meas,</p>
    <p>Aurem porrige supplici.</p>
    <p>Implent heu mala cor meum,</p>
    <p>Et iam vergit ad inferos.</p>
    <p>(445) Ut lapsurus et in lacum</p>
    <p>Aut iam mortuus aestimor.</p>
    <p>Ut caesi in tumulis iacent</p>
    <p>Quorum haud es memor amplius,</p>
    <p>Immergor puteo infero</p>
    <p>(450) In mortis tenebras miser.</p>
    <p>IO. Maerore diro, ex luctuoso cantico,</p>
    <p>Advertimus animum viri modo affici;</p>
    <p>Adeamus et solemur. AB. Id prorsum expedit.</p>
    <p>IO. Scholom lecha, vir omnium fortissime!</p>
    <p>(455) AB. Pax pax tibi, καὶ πᾶσιν συμμάχοις σέθεν,</p>
    <p>Rex David invictissime. DA. Heu, quae pax mihi?</p>
    <p>IO. Resume, rex, animos priores, nec minas</p>
    <p>Regis paveto lividi, quod te adiuvet</p>
    <p>Deus tuus. Ego quoque meis cum fratribus</p>
    <p>(460) Te clipeo et hasta fortiter iuvabimus.</p>
    <p>AB. Iuvabimus pro viribus. Tui sumus,</p>
    <p>O David, et tecum sumus filii Isai,</p>
    <p>Quod os tuum et caro tua sumus, rex Israhel,</p>
    <p>Tibi proximi. DA. Heu. Dumtaxat habeo vos duos?</p>
    <p>(465) Ex omnibus quondam mihi familiaribus?</p>
    <p>AB. Duos habes tibi integros, pauloque post</p>
    <p>Nostrum insequentes tramitem quam plurimos</p>
    <p>Habiturus es, quibus ut leonum corda sunt</p>
    <p>Faucesque sunt viresque sunt: confidito.</p>
    <p>(470) DA. Qui fidere queam? Ingredimini, heu dolor.</p>
    <p>TY. Confide, rex. DA. Quinam queam, puer optime,</p>
    <p>In his malis prementibus? TY. Ne lacrima.</p>
    <p>Quod Ionathas probus Saulis improbi</p>
    <p>Filius adest, referetque spero prospera.</p>
    <p>(475) Sed et Banaias Ioiadae gnatus, tibi</p>
    <p>Fidus, modo advenit, atque sexcentos viros</p>
    <p>Adducit ultro ex Israhel fortissimos.</p>
    <p>Confide, vicimus. DA. I, puer; mox subsequar.</p>
    <p>Me tua opprimit undique</p>
    <p>(480) Ira et omne genus mali.</p>
    <p>Elongas mihi cognitos</p>
    <p>Qui aspernantur et exprobrant.</p>
    <p>Angor nec scio qui malis</p>
    <p>Me tantis miser explicem;</p>
    <p>(485) Languere oculi mei,</p>
    <p>Quod non sit qui inopem iuvet.</p>
    <p>Elongasti et amiculos,</p>
    <p>Atque omnes mihi proximos,</p>
    <p>Tum notos mihi quoslibet,</p>
    <p>(490) Ne quemvis videam miser.</p>
  </div>
  <div type="level2" xml:id="actus-ii.-scaena-iii.">
    <head>9. ACTUS II. SCAENA III.</head>
    <p>HYPOMONE, GRAPHE.</p>
    <p>Davida cernis lugubrem, soror mea?</p>
    <p>GR. Cerno, atque condoleo viro maestissimo,</p>
    <p>Cuius manus fecere quondam et organum et</p>
    <p>Psalterium, cecinitque laeta cantica;</p>
    <p>(495) Iam, proh dolor, lugubre canit ἐπικήδιον.</p>
    <p>Scitare causam, ut adferam solacium.</p>
    <p>HY. Scitabor; accedamus utraque proprius: heu,</p>
    <p>Videtur a me paululum desciscere.</p>
    <p>GR. Adi, sequar. Domine Deus, quid est homo,</p>
    <p>(500) Quod eum evehis, pro eoque curam suscipis?</p>
    <p>Quem namque mane visitas, subito probas.</p>
    <p>HY. Ades soror, iam tempus est ut audias</p>
    <p>Quam canere coepit cantionem lugubrem,</p>
    <p>Plenam doloris atque maestitudinis.</p>
    <p>(505) Cavendum erit ne langueat per inopiam.</p>
    <p>GR. Sile, audiamus quod residuum est cantici.</p>
    <p>DAVID cum SOCIIS.</p>
    <p>Psal. 88, versu Glyconico ut supra: Te salutis.</p>
    <p>Ad te vociferor Deus.</p>
    <p>Et te mane prece occupo.</p>
    <p>Cur mentem reprobrans meam,</p>
    <p>(510) Avertis faciem tuam?</p>
    <p>Aerumnosus eram atque inops,</p>
    <p>Evectumque modo opprimis.</p>
    <p>Irae me cruciant tuae</p>
    <p>Terroresque tui aggravant.</p>
    <p>(515) Cinxerunt velut unda me,</p>
    <p>Cinxerunt simul undique.</p>
    <p>Subduxti mihi proximum,</p>
    <p>Abscondisti et amiculos.</p>
  </div>
  <div type="level2" xml:id="actus-ii.-scaena-iv.">
    <head>10. ACTUS II. SCAENA IV.</head>
    <p>HYPOMONE, GRAPHE, DAVID.</p>
    <p>Audisti hunc, soror mea? GR. Hunc audivimus</p>
    <p>(520) Plenum doloris terminantem canticum,</p>
    <p>In quo suae mentis recenset taedia et</p>
    <p>Angustias defectioni proximae.</p>
    <p>Quam discrepavit cantio haec a pristina,</p>
    <p>Qua cecinit olim mente constantissima:</p>
    <p>(525) Deus Israhel nobis refugium et robur est,</p>
    <p>Adiutor in malis nimis prementibus.</p>
    <p>Hinc terra si turbetur, haud timebimus,</p>
    <p>Montes ne transferantur in medium maris.</p>
    <p>Iam sciscitare quae doloris causa sit.</p>
    <p>(530) HY. Iam sciscitor. Ben Iesse, salve plurimum.</p>
    <p>DA. Noti mei longe recessere, heu dolor,</p>
    <p>A me, domina mea Hypomone; tu sola mihi</p>
    <p>(Flens dico) ades in his extimis angustiis.</p>
    <p>HY. Quid, obsecro, tu tristis es, generose rex,</p>
    <p>(535) Quem elegit unum ex millibus Deus Israhel,</p>
    <p>Ut pasceres populum suum ac defenderes?</p>
    <p>Quid itaque tam carus Deo iam tristis es?</p>
    <p>Cur profugus hoc in antro opaco desides?</p>
    <p>DA. Tu nosti (ut inquis), Hypomone, quemadmodum</p>
    <p>(540) Greges pascentem in pascuis me assumpserit</p>
    <p>Deus Israhel, et unxerit me regem huic</p>
    <p>Populo, Saule reprobato, quem sibi</p>
    <p>Poposcerat. HY. Novi probe, perge eloqui.</p>
    <p>DA. Is mihi modo et meis (licet quondam anxie</p>
    <p>(545) Malo subinde numine afflato puer</p>
    <p>In cithara et in psalterio inserverim)</p>
    <p>Molitur insidias ubique gentium,</p>
    <p>Persequitur usque situm et usque necem meam, at</p>
    <p>Cum coniugibus et liberis facit exsulem.</p>
    <p>(550) Praecipue ob hoc, cum laude quod vastissimo</p>
    <p>Corpore Philistaeum ego puer ceciderim,</p>
    <p>Fundaque nostrae gentis hostem exstinxerim,</p>
    <p>Et inter haec quantumlibet rempublicam</p>
    <p>Armis meis et auxerim et defenderim.</p>
    <p>(555) Vix unus est ex omnibus notis meis,</p>
    <p>Meis quoque necessariis, qui ferat opem aut</p>
    <p>Solacium. Devenio ob haec eo fere</p>
    <p>Pusillanimitatis miserrimus, ut putem</p>
    <p>Deum interim deserere me aut propellere.</p>
    <p>(560) His addo quod promiserit, sancte quoque</p>
    <p>Iuraverit, se praestiturum plurima,</p>
    <p>Non modo mihi et generi meo, sed et omnibus</p>
    <p>In orbe gentibus salutem et gratiam. At</p>
    <p>Nunc velut abortivum atque stirpem inutilem</p>
    <p>(565) Seu negligit seu concitatus abicit.</p>
    <p>HY. Profecto non exigua sunt quae patere, rex,</p>
    <p>Et mente vix ferenda tranquilla viro.</p>
    <p>Nec homo tibi in tantis malis medebitur.</p>
    <p>Verum ubi labant humana, semper proxima</p>
    <p>(570) Divina sunt. Soletur haec divina te</p>
    <p>Graphe tuis, rex, propriis sermonibus.</p>
    <p>DA. O nil prius mihi istius sermonibus.</p>
  </div>
  <div type="level2" xml:id="actus-ii.-scaena-v.">
    <head>11. ACTUS II. SCAENA V.</head>
    <p>HYPOMONE, GRAPHE, DAVID.</p>
    <p>Ades, Graphe, et fecunda resera pectoris</p>
    <p>Scrinia tui, quo regem et hos reliquos viros</p>
    <p>(575) Solamine solito erigas. GR. Adsit Deus</p>
    <p>Verbo suo, quod mea opera Davida te</p>
    <p>Solabitur. Audivimus te et doluimus,</p>
    <p>Minime tamen defecimus. Medebimur</p>
    <p>Siquidem tibi pro viribus, quibus a Deo</p>
    <p>(580) Sumus utraque praeditae. Primum omnium</p>
    <p>E pascuis te inquis vocatum ad gloriam</p>
    <p>Regni a Deo, Saule deiecto impio.</p>
    <p>Gaude quod ita Deo tuo tu placueris,</p>
    <p>Ut te ob tuam modestiam provexerit,</p>
    <p>(585) Illum quoque ob superbiam detruserit.</p>
    <p>Quem pudeat ad magna a Deo vocarier?</p>
    <p>Absit putes quod in hoc Deus te evexerit</p>
    <p>Ut deiceret eo altius, sed in hoc, suam</p>
    <p>Quo promoveres gloriam, populum suum</p>
    <p>(590) Cordis tui pascendo in innocentia et</p>
    <p>Operum tuorum sedula prudentia</p>
    <p>Ducendo eos et vindicando ab hostibus.</p>
    <p>Quereris ad haec, quod persequatur te Saul,</p>
    <p>Et in necem coniuret impius tuam.</p>
    <p>(595) An non Deus multo valet te fortius</p>
    <p>Defendere, ac te persequi qui es filius?</p>
    <p>Novit Deus quos ignibus reservet, et</p>
    <p>Quos gloria ac honore decoraturus est.</p>
    <p>Exercet hos tentando per patientiam,</p>
    <p>(600) At in malis illos moriri sustinet.</p>
    <p>Memento quidnam dudum ovans cantaveris:</p>
    <p>O quam bonus Deus Israhel, praesertim iis,</p>
    <p>Qui corde recti sunt, quibus mens integra.</p>
    <p>Verum mei ferme vacillarunt pedes,</p>
    <p>(605) Paulo minusque effusi erant gressus mei,</p>
    <p>Quod aemularer impios, peccantium</p>
    <p>Pacem videns, et gaudium insipientium.</p>
    <p>Nec mors eorum (ut est piorum) incommoda,</p>
    <p>Afflictioque neutiquam diutina est.</p>
    <p>(610) Mortalium a laboribus sunt liberi,</p>
    <p>Mortalium quoque a flagellis liberi,</p>
    <p>Quapropter et tenuit eos superbia,</p>
    <p>Totos eos operuit ipsa iniquitas.</p>
    <p>Et reliqua quae pulcherrime exsecutus es</p>
    <p>(615) De prosperis mortalium successibus.</p>
    <p>Tandemque claudis aurea sententia</p>
    <p>Hac, qua pios et impios delineas:</p>
    <p>Omnes peribunt qui recedunt a Deo,</p>
    <p>Perdes et omnem fornicantem abs te, Deus.</p>
    <p>(620) Porro mihi adhaerere domino Deo bonum est,</p>
    <p>Et ponere in Deo meam fiduciam.</p>
    <p>Horum memento et plurium, rex Israhel,</p>
    <p>Certo sciens hostes tuos in impetu</p>
    <p>Fundae rotandos, at animam cernes tuam</p>
    <p>(625) Viventium in fasciculo reconditam.</p>
    <p>Neque te, cui sapientiae suae abdita</p>
    <p>Aperuit et per te salutem saeculo</p>
    <p>Promisit, aut (id quod sonant θρῆνοι tui)</p>
    <p>Abominandum aut reiciendum creduas.</p>
    <p>(630) An non canis Deum fidelem in omnibus</p>
    <p>Verbis suis, et sanctum in omnibus operibus suis?</p>
    <p>Rectumne verbum domini, et omnia illius</p>
    <p>Opera in fide, citraque controversiam?</p>
    <p>Te abiciat ergo qui tibi et per te omnibus</p>
    <p>(635) Mortalibus tam magna praestiturus est?</p>
    <p>Succurrat Israhelis exsulantis ob</p>
    <p>Fratris sui formidinem aestus et gelu,</p>
    <p>Qui per suam tolerantiam placuit Deo</p>
    <p>Et genti huic celebre novum indidit.</p>
    <p>(640) Divini Ioseph servitus veniat tibi in</p>
    <p>Mentem, atque Moseos exsulantis servitus.</p>
    <p>Nosti tamen provectum utrumque ad gloriam,</p>
    <p>Animo quod aequo iniuriam toleraverit.</p>
    <p>Audi itaque me, David, et hanc tuam Hypomonen</p>
    <p>(645) Ulnis (quod aiunt) obviis amplectere,</p>
    <p>Per quam tibi mox quaeque amara dulcia</p>
    <p>Futura sunt, et dura quaeque mollia.</p>
    <p>Facietque te Deus per hanc cunctis tuis</p>
    <p>Excelsiorem his hostibus teque profugum</p>
    <p>(650) Et exsulem cum coniugibus et liberis</p>
    <p>Reducet ad regni tui amplam gloriam.</p>
    <p>DA. Lacrimae meae mihi fuerunt hactenus</p>
    <p>Pares diu noctuque prae doloribus,</p>
    <p>Per singulos cum dicerent mihi dies</p>
    <p>(655) Hostes mei: Ubi modo est deus tuus, in quo habes</p>
    <p>Fiduciam? Sed nunc resumpto spiritu</p>
    <p>Illacrimor prae gaudio. Cur maesta sis,</p>
    <p>Anima mea? Ecquid maesta sis? Spera in Deo.</p>
    <p>Adhuc enim celebrabo eum, vultus mei</p>
    <p>(660) Salutem et omne gaudium, et Deum meum.</p>
    <p>Iam iam Deo subiecta sis anima mea.</p>
    <p>Ab ipso enim tibi reddita est patientia.</p>
    <p>Ades mihi, mea Hypomone. HY. En adsum tibi</p>
    <p>Non defutura. DA. Ades mihi, quo denuo</p>
    <p>(665) Te amplectar ac deosculer. Deosculor.</p>
    <p>Non est oculis lumen hoc acceptius,</p>
    <p>Quam tua mihi est amica visitatio.</p>
    <p>Posthac enim vultus mei haud te praeside in</p>
    <p>Diversa mutabuntur, (heu dolor) ut prius.</p>
    <p>(670) Nam cor meum Deo paratum, cor meum</p>
    <p>Paratum ad adversa, et paratum ad prospera,</p>
    <p>Paratum ad omnia. Si offerat regni mihi</p>
    <p>Sceptrum, paratum cor meum. Sique inferat</p>
    <p>Fugam aut periculum, paratum cor meum</p>
    <p>(675) Patientem ubique et mansuetum invenerit.</p>
    <p>Mane itaque mecum, domina, nec me deseras.</p>
    <p>HY. Non deseram te, amice David, dum canes.</p>
    <p>David memento, Domine, et illius omnis in</p>
    <p>Angore mansuetudinis. Non deseram</p>
    <p>(680) Donec cecineris. In chorum luctum meum</p>
    <p>Vertis mihi, nam conscidisti sordidum</p>
    <p>Saccum meum, et circumdedisti gaudio.</p>
    <p>Per me Deus te restituet in pristinum</p>
    <p>Regni decus cum honore et ampla gloria.</p>
    <p>(685) GR. Sic nos decebit amico adesse, et in omnibus</p>
    <p>Angustiis fovere eum solacio.</p>
    <p>Alios tamen prius levandos censeo.</p>
  </div>
  <div type="level2" xml:id="actus-ii.-scaena-vi.">
    <head>12. ACTUS II. SCAENA VI.</head>
    <p>HELIAS cum suis, HYPOMONE, GRAPHE.</p>
    <p>Ne, quaeso, praeterite me atque hos exsules.</p>
    <p>HY. Dic, qui vir es tu, quive ceteri viri?</p>
    <p>(690) HE. Ego Helias propheta sum, hi vates quoque.</p>
    <p>GRA. Tun’ ille qui zelatus es hac pro domo</p>
    <p>Incredula cervicis et durissimae?</p>
    <p>HE. Zelatus, at modo caput quaerunt meum</p>
    <p>Ut auferant. HY. Qui? Quave de causa? HE. Audies.</p>
    <p>(695) Cum, persequente Iezabele cum impio</p>
    <p>Viro Achaabo rege passim omnes pios,</p>
    <p>Ego in abditis hos specubus abderem atque aqua</p>
    <p>Et pane pascerem, fugere coactus a</p>
    <p>Corvisque et a muliere vidua et paupere</p>
    <p>(700) Exsul nutritus sum. Deinde cum impios</p>
    <p>Vates Baal omnes Dei zelo incitus</p>
    <p>Gladio cecidissem, nefanda Iezabel</p>
    <p>Iuravit in caput meum et necem meam.</p>
    <p>Proinde mors mihi atque vita melior est:</p>
    <p>(705) Nisi fugero, latro imminet; si fugero,</p>
    <p>Fame peribo in hac eremo sqallida.</p>
    <p>GR. Si tu scias, Helia, Deo quam carus es,</p>
    <p>Non tam fores animo pusillo, nec tibi</p>
    <p>Mortem magis modo atque vitam diligas.</p>
    <p>(710) Si manseris, credasne eum defendere</p>
    <p>Te posse ab hostibus tuis, velut hactenus?</p>
    <p>Si fugeris, an non valet te panibus</p>
    <p>In solitudine pascere, velut hactenus?</p>
    <p>Sis ergo forti animo, Helia, neque te sinas</p>
    <p>(715) Ab impiis superarier. Nam in proximo est</p>
    <p>Ut a Deo veharis alta ad aethera.</p>
    <p>Fuge interim nil haesitans. Te nutriet</p>
    <p>Dei angelus per solitudinem inviam.</p>
    <p>Neque vos, prophetae residui, timete eos</p>
    <p>(720) Quorum potestas instar utris turgidi est.</p>
    <p>Eos brevi videbitis velut lutum</p>
    <p>Ab omnibus calcarier. Patientiae</p>
    <p>Commendo vos: cui non secus quam parvuli</p>
    <p>Matri suae, per omnia acquiescite.</p>
    <p>(725) HE. O si liceret iugiter tua frui, o</p>
    <p>Nostra Hypomone, praesentia et solacio.</p>
    <p>HY. Licebit usque singulis volentibus.</p>
    <p>Aliis locutae denuo videbimur.</p>
    <p><hi rend="bold">CHORUS.</hi></p>
    <p>Ex Psalmo 122.</p>
    <p>Ad te madentes lacrimis</p>
    <p>(730) Oculos levamus exsules,</p>
    <p>Domine deus ter maxime,</p>
    <p>Solus polo qui praesides.</p>
    <p>Vt servuli aut ancillulae</p>
    <p>Pendent erorum ex nutibus,</p>
    <p>(735) Nostri ita oculi ad dominum Deum,</p>
    <p>Nostri quoad miserebitur.</p>
    <p>Miserere nostri, quaesimus,</p>
    <p>Miserere, misericors Deus:</p>
    <p>Multa repleti enim sumus</p>
    <p>(740) Despectione miserrimi.</p>
    <p>Repleta nostra anima est nimis</p>
    <p>Irrisione divitum,</p>
    <p>Superbientium quoque</p>
    <p>Despectione sedula.</p>
  </div>
  <div type="level2" xml:id="actus-iii.-scaena-i.">
    <head>14. ACTUS III. SCAENA I.</head>
    <p>HYPOMONE, GRAPHE, THOBIAS.</p>
    <p>(745) Caecos modo atque claudicantes, mea Graphe,</p>
    <p>Solemur eia aliquantulum, ne forte et hi</p>
    <p>Me negligentes reprobum in sensum ruant.</p>
    <p>GR. Sic expedit; primum Thobith alloquar.</p>
    <p>Sit, Thobia, tibi cum salute gaudium.</p>
    <p>(750) TH. Quodnam mihi sit gaudium, domina, exsuli,</p>
    <p>Caeco et carenti solis aureo lumine?</p>
    <p>Et praeter haec rident me amici et proximi,</p>
    <p>Insultat uxor et exprobrat, quod hactenus</p>
    <p>In pauperes pius fui atque in mortuos.</p>
    <p>(755) Quapropter oro Deum meum, ut me transferat</p>
    <p>Miserrimum ad patres meos, quia melior</p>
    <p>Mors est mihi quam vita dura et aspera.</p>
    <p>GR. Animaequior sis nec vacilles, Thobia,</p>
    <p>Quod caecitas haec non tibi futura sit</p>
    <p>(760) Opprobrio, sed sempiternae gloriae.</p>
    <p>Siquidem hanc Deus tentationem in te sinit</p>
    <p>Grassarier, quo posteris dentur tuae (haud</p>
    <p>Secus atque Iobi) exempla sustinentiae.</p>
    <p>Quia namque eras acceptus et carus Deo,</p>
    <p>(765) Necesse erat probaret ut te afflictio.</p>
    <p>Patientiam itaque denuo hospitio excipe,</p>
    <p>Certo futurum praesciens, quod a Deo</p>
    <p>In proximo illustrabere et solaberis.</p>
    <p>Sed et Sara quoque virgo, Raguelis filia,</p>
    <p>(770) Cui nunc adest nepti nepos gnatus tuus,</p>
    <p>Post probra postque opprobria et suspiria</p>
    <p>Audita tandem caelitus recreabitur.</p>
    <p>TH. Certo mihine haec adstruis? GR. Certo tibi.</p>
    <p>Opus est tibi sola pusillo tempore</p>
    <p>(775) Patientia, per quam a Deo impetrabis haec</p>
    <p>Et alia quae desiderabis plurima.</p>
    <p>Accedit ipsa ultronea te; compella eam.</p>
  </div>
  <div type="level2" xml:id="actus-iii.-scaena-ii.">
    <head>15. ACTUS III. SCAENA II.</head>
    <p>THOBIAS, HYPOMONE, CLAUDUS, ARTHRICUS,</p>
    <p>PARALYTICUS, GRAPHE.</p>
    <p>Adesne mihi, mea Hypomone? HY. Tibi praesto sum,</p>
    <p>Tibi et adfutura in omnibus. TH. Domina mea,</p>
    <p>(780) Te praeside aequo animo feram, quicquid Deus</p>
    <p>Et quamdiu me sustinere voluerit.</p>
    <p>HY. Et nos tibi promittimus brevi adfore</p>
    <p>Aut restituta lumina, aut divinitus</p>
    <p>Solacium; vos quoque alii sperabitis</p>
    <p>(785) Identidem, claudi, paralytici, arthrici.</p>
    <p>CL. Sperabimus? HY. Sperabitis. AR. Sperabo ego.</p>
    <p>Quinetiam hoc oro, ut me sceleribus languidum</p>
    <p>Hic secet et hic urat pius pater suo</p>
    <p>Pro arbitrio, ut parcat futuro saeculo.</p>
    <p>(790) Sed quaeso ades mihi, mea Patientia.</p>
    <p>HY. Adero tibi reliquisque me volentibus</p>
    <p>Et optimum pro me patrem inclamantibus.</p>
    <p>CL. Mane. PA. Mane. AR. Mane, obsecroque Deum ut mihi</p>
    <p>Det in omnibus doloribus te praesidem.</p>
    <p>(795) GR. Praeses tibi et tuo gregi futura erit.</p>
    <p>Alios adimus haud minus miserabiles</p>
    <p>Et destitutos omnium solacio.</p>
    <p>Vos interim laudate dominum cantico</p>
    <p>Et has graves curas levate carmine. TH. Hem.</p>
    <p><hi rend="bold">CHORUS, versu dimetro.</hi></p>
    <p>(800) In mente, fili, habe Deum</p>
    <p>Vitae tuae omni tempore,</p>
    <p>Ne crimini consentias</p>
    <p>Deive iussa negligas.</p>
    <p><hi rend="italic">Repetitio:</hi></p>
    <p>Benedic deo omni tempore</p>
    <p>(805) Et pete vias quo dirigat</p>
    <p>Et omne consilium tuum</p>
    <p>Tibi in salutem et gloriam.</p>
    <p>Pauper eleemosynam tua</p>
    <p>Fac capiat ex substantia.</p>
    <p>(810) Ne flecte ab illo oculos tuos,</p>
    <p>Ne avertat a te oculos Deus.</p>
    <p><hi rend="italic">Repetitio</hi>: Benedic.</p>
    <p>Quantum potes miserescito.</p>
    <p>Si multa habes, multa eroga,</p>
    <p>Si pauca habes, libenter haec</p>
    <p>(815) Quoque indigenti imperties.</p>
    <p><hi rend="italic">Repetitio</hi>: Benedic.</p>
    <p>Eleemosyna quandoquidem</p>
    <p>A scelere liberat et nece,</p>
    <p>Habens nec animam in extimas</p>
    <p>Sinet tenebras mittier.</p>
    <p><hi rend="italic">Repetitio</hi>: Benedic.</p>
    <p>(820) Eleemosyna coram Deo</p>
    <p>Tibi magnae erit fiduciae</p>
    <p>Et omnibus opitulantibus</p>
    <p>Corde integro indigentibus.</p>
    <p><hi rend="italic">Repetitio</hi>: Benedic.</p>
    <p>A fornicationibus</p>
    <p>(825) Compesce carnem iugiter,</p>
    <p>Nec praeter uxorem tuam</p>
    <p>Admitte feminam alteram.</p>
    <p><hi rend="italic">Repetitio</hi>: Benedic.</p>
    <p>Nec in ore nec sensu sine</p>
    <p>Superbiam dominarier:</p>
    <p>(830) In ipsa enim sumit suam</p>
    <p>Perditio quaeque originem.</p>
    <p><hi rend="italic">Repetitio</hi>: Benedic.</p>
    <p>Merces laboris non apud</p>
    <p>Te maneat, at cuilibet</p>
    <p>Qui te labore iuverit,</p>
    <p>(835) Statim repende salarium.</p>
    <p><hi rend="italic">Repetitio</hi>: Benedic.</p>
    <p>Quod oderis tibi ab altero</p>
    <p>Fieri, alteri ne feceris.</p>
    <p>Panem famenti porrige</p>
    <p>Et veste nudos contege.</p>
    <p><hi rend="italic">Repetitio</hi>: Benedic.</p>
    <p>(840) In omnibus tibi consule,</p>
    <p>Catos virosque consule,</p>
    <p>Ne tibi sit ebrietas comes</p>
    <p>Convescitor nec improbis.</p>
    <p><hi rend="italic">Repetitio</hi>: Benedic.</p>
  </div>
  <div type="level2" xml:id="actus-iv.-scaena-i.">
    <head>17. ACTUS IV. SCAENA I.</head>
    <p>GRAPHE, HYPOMONE, FILII prophetarum duo &lt;HANI, HEBION&gt;.</p>
    <p>In hoc tugurio nil quidem nisi pauperes,</p>
    <p>(845) Inopes, pupillos, orphanos video, soror,</p>
    <p>Praeterque amaras lacrimas nil audio.</p>
    <p>Loquamur his, solemur atque paululum.</p>
    <p>HY. Latent prophetarum hic meique filii</p>
    <p>Carissimi et pueri tui scholastici,</p>
    <p>(850) Quos recreare gestio solacio. Heus,</p>
    <p>Quid, filii carissimi, lacrimamini?</p>
    <p>HA. Heu, domina, filii prophetarum sumus,</p>
    <p>Hani et Hebion, (numerusque noster magnus est)</p>
    <p>Ignobiles, miseri atque abominabiles,</p>
    <p>(855) Et omnium quibus est opus rerum indigi.</p>
    <p>At nullus est mortalium, qui nos fovet</p>
    <p>Solacio aut opibus suis nos adiuvat.</p>
    <p>Angustus est locus ut vides, mater mea,</p>
    <p>Nostraque sunt aedes ruinosae, heu dolor,</p>
    <p>(860) Lapsum minantes in dies, nec ligna sunt</p>
    <p>Nobis quibus suffulciamus labiles.</p>
    <p>Et quod magis, si fulciamus hanc casam, haud</p>
    <p>Subsistet, at collapsa nos semel opprimet.</p>
    <p>Hinc mihi genae madent amaris lacrimis.</p>
    <p>(865) Nec quispiam est mortalium qui condolet,</p>
    <p>Vel qui adhibet his maeroribus solacium.</p>
    <p>HEB. Ego quoque pari ratione, domina, lacrimor,</p>
    <p>Sed maxime ob rerum omnium penuriam:</p>
    <p>Frumentum, olinum, butyrum cum caseo,</p>
    <p>(870) Et cuncta quae necessa nobis, cara sunt.</p>
    <p>Carique libri quos novos prioribus</p>
    <p>Vetitis redimere cogimur, nec quispiam</p>
    <p>Heu nostrae inopiae subvenit, nisi quod novos</p>
    <p>Vir attulit panes modo hordeaceos</p>
    <p>(875) Viginti Helizeo atque palatas pauculas.</p>
    <p>Sed quanta sunt haec, obsecro, ad tantum gregem?</p>
    <p>Holusculumque quod in agris et vineis</p>
    <p>Collegimus concidimusque et coximus,</p>
    <p>Non modo carens condimine insipidum putret,</p>
    <p>(880) Verum etiam amaritudine ipsa amarius,</p>
    <p>Haud aliter atque absinthium aut colocynthis est.</p>
    <p>Vestes vides et lectulos, quibus patet</p>
    <p>Nos esse ter miserrimos. Haec, domina, sunt</p>
    <p>Quae flere nos nostrosque cogunt iugiter.</p>
  </div>
  <div type="level2" xml:id="actus-iv.-scaena-ii.">
    <head>18. ACTUS IV. SCAENA II.</head>
    <p>HYPOMONE, PENICHROS.</p>
    <p>(885) Cur tu, puer, sic lacrimas? Cur ceteri?</p>
    <p>PE. Heu domina, pauperes sumus et omnes fere</p>
    <p>Incommodo pari laboramus, nec est</p>
    <p>Qui nostrae inopiae subvenit ter maximae.</p>
    <p>Aegri sumus, scabri sumus, miseri sumus,</p>
    <p>(890) Sitimus, esurimus et malis tabescimus.</p>
    <p>Et praeter haec, si pro virili litteris</p>
    <p>Humanioribus studere nitimur,</p>
    <p>Desunt libri, desunt lucernae, ad haec focus,</p>
    <p>Calami, μέλαν, papyrus atque huiusmodi,</p>
    <p>(895) Quibus absque nostro munere haud perfungimur.</p>
    <p>Accedit huc, nostrae quod aedes seu casae</p>
    <p>Tamquam ruinae proximae nostrum omnium</p>
    <p>Palam minantur vertici. Paries lacer,</p>
    <p>Cariosa tigna, tecta perstillantia,</p>
    <p>(900) Casum sibi et nobis minantur exitium.</p>
    <p>Ad me quod attinet, licet fruar parentibus,</p>
    <p>Iro tamen pauperior est pater meus,</p>
    <p>Ipse quoque infortunio infelicior,</p>
    <p>Neque nisi cum sudore sanguinem suum</p>
    <p>(905) Miserrimus mihi porrigit. Domina mea,</p>
    <p>Causam tenes quare fleamus singuli.</p>
    <p>Aliquam tamen nobis ferunt spem profore</p>
    <p>(Fortuna si in κληροδοσία nobis data</p>
    <p>Arriserit), sed languidum est solacium.</p>
  </div>
  <div type="level2" xml:id="actus-iv.-scaena-iii.">
    <head>19. ACTUS IV. SCAENA III.</head>
    <p>GYMNICUS, PSORALEUS, ORPHANUS, HYPOMONE,</p>
    <p>PHTHIROPONUS, GRAPHE</p>
    <p>(910) Heu, domina, me contristat haec vestis mea,</p>
    <p>Tam lacera ut artus corporis non contegat.</p>
    <p>Indusium mihi putridum est, trita diplois,</p>
    <p>Cum subligaculo quoque tibialia</p>
    <p>Tam vilia, ut teruncio non veneant.</p>
    <p>(915) Hi calci hicque pileus sunt ut vides.</p>
    <p>Et inter haec, nec mihi pater materve, nec</p>
    <p>(Licent queant) avunculi aliquid porrigunt:</p>
    <p>Hinc lacrimae mihi, et hinc mea suspiria.</p>
    <p>PSO. Aliquantulo vestis quidem est mea melior.</p>
    <p>(920) Verum quod ipsa tegitur hoc corpusculum,</p>
    <p>Non aliter ac ovis scabra impetigine</p>
    <p>Corrumpitur. Qui quoque me edunt, non dormiunt.</p>
    <p>Et inter haec longe a solo natalium</p>
    <p>Positus miser, non habeo qui mihi porrigat</p>
    <p>(925) Manum, ut linat vel pure mundet ulcera.</p>
    <p>Maior calamitas haec mea est quam perferam.</p>
    <p>OR. Et me calamitas haud magis tolerabilis</p>
    <p>Fames premit, sitim taceo sedandam aqua,</p>
    <p>Paulove meliore ptisana. Sed oluscula</p>
    <p>(930) Tam amara vel tam insipida sunt, mater mea,</p>
    <p>(Decocta nempe ex agria colocynthide)</p>
    <p>Ut mortem in olla clamitemus flebiles.</p>
    <p>O si mihi quandoque panis crustulam</p>
    <p>Liceat vorare, quam subin molossicis</p>
    <p>(935) Video obici, manus ouans comploderem.</p>
    <p>Cum butyrum pani additur, luxum puto.</p>
    <p>Et inter haec neque mihi parens neque proximus</p>
    <p>Neque tutor est, qui porrigat vel bucceam.</p>
    <p>Nihilominusque litteris incumbimus,</p>
    <p>(940) Quotquot sub his tectis caducis degimus.</p>
    <p>HY. O filii (maternus affectus loqui</p>
    <p>Me sic iubet) carissimi, confidite,</p>
    <p>Nec frangat haec (gravis licet) vos calamitas.</p>
    <p>Si singuli me admittitis, divinum (et hoc</p>
    <p>(945) Brevi) adfuturum singulis solacium</p>
    <p>Promittimus. PHT.GYM. Te admittimus. PSO.ORP. Te admittimus.</p>
    <p>HY. Ades Graphe, eructes ut his pueris tuis</p>
    <p>Scholasticis verbum bonum solacii:</p>
    <p>Dixi tuis, quod litteris nunc dediti</p>
    <p>(950) Tandem ad sacras (ut spero) scripturas suam</p>
    <p>Non segniter operam locabunt plurimi.</p>
    <p>PSO. Locabimus non segniter. GRA. Non segniter.</p>
    <p>HY. Confidite igitur et Graphes intendite</p>
    <p>Sermonibus. Valete, filii mei.</p>
  </div>
  <div type="level2" xml:id="actus-iv.-scaena-iv.">
    <head>20. ACTUS IV. SCAENA IV.</head>
    <p>GRAPHE, GREX, HYPOMONE.</p>
    <p>(955) Adsum, Graphe, tibi destinatis filiis,</p>
    <p>Pueris quoque dicatis mihi scholasticis.</p>
    <p>Pueri mei, mea aemulantes munera</p>
    <p>Ne taedeat vos istius vitae, inopiae,</p>
    <p>Fami, scabiei et nuditati obnoxiae,</p>
    <p>(960) Quod pauperes constet Deo acceptissimos.</p>
    <p>Nudumne fecit ipse Adamum ab initio?</p>
    <p>Nascentibusque sponte pavit fructibus?</p>
    <p>Ut indicaret omnium rerum sibi</p>
    <p>Luxum placere neutiquam, sed in omnibus</p>
    <p>(965) Quae condidit hominum usui moderamina,</p>
    <p>Suos prophetas pauperes esse voluit,</p>
    <p>Inopesque ubique laude digna extollere.</p>
    <p>Quin ipse filius Dei mortalibus,</p>
    <p>Cum dives esset, factus est pauperrimus,</p>
    <p>(970) Et omnium rerum indigus, quo traderet</p>
    <p>Frugalitatem posteris imitabilem.</p>
    <p>Hinc pauper ipse, quo salutis erigat</p>
    <p>Scholam, mathetas pauperes (apostolos)</p>
    <p>Delegit atque eos beatos protulit,</p>
    <p>(975) Quod certo eorum regna sint caelestia.</p>
    <p>His modo prophetarum excitati filii,</p>
    <p>His excitati pauperes et orphani,</p>
    <p>Humana quis praesidia desunt, spiritum</p>
    <p>Resumite, ut certi quod inter filios</p>
    <p>(980) Summi patris pars vestra sit et hereditas</p>
    <p>Quoque vestra sit, modo adsit haec, quae neutiquam</p>
    <p>Peribit in finem, Hypomone aut Patientia:</p>
    <p>Quae in omnibus vobis doloribus aderit,</p>
    <p>Et in necessitatibus vos proteget,</p>
    <p>(985) In tristibus nec subtrahet solacium.</p>
    <p>Per eam Deus vobis necesse quicquid est,</p>
    <p>Daturus est in copia, aut certe dabit</p>
    <p>Quo vestra sit contenta sufferentia.</p>
    <p>Nec haesitate quin brevi vobis Deus</p>
    <p>(990) per κληροδοσίαν adferet solacium,</p>
    <p>Mittetve in ollam Helizeus farinulam</p>
    <p>Qua prius amara iudicetis dulcia.</p>
    <p>PE. Adesto. GY. Adesto. PS. Adesto. OR. Ades, patientia,</p>
    <p>Qua praesidente sumus parati ad omnia</p>
    <p>(995) Mala aequanimiter sustinenda. GR. Ades, soror.</p>
    <p>HY. Quia, filii, me admittitis, ego neutiquam</p>
    <p>Vos deseram; prius tamen redeundum erit</p>
    <p>Ad eos quibus nos adfuturos diximus.</p>
    <p>Vos interim sedete tantisper alacres,</p>
    <p>(1000) Dum nos reversas denuo videbitis.</p>
    <p>PE. Valete! Dum redibitis, morabimur</p>
    <p>Et ut poterimus interim cantabimus.</p>
    <p><hi rend="bold">CHORVS.</hi></p>
    <p>Ex Psalmo Davidis 9.</p>
    <p>Curae, Deus, tibi est inops,</p>
    <p>Adiutor eris et orphano.</p>
    <p>(1005) Franges scelesti brachium,</p>
    <p>Quoad scelus deprenderis.</p>
    <p>Regnat Deus per saecula;</p>
    <p>Gentes peribunt e solo.</p>
    <p>Nam pauperum vota audiit</p>
    <p>(1010) Et corda eorum diriget,</p>
    <p>Ut opprimentes puniat,</p>
    <p>Ne se audeant extollere.</p>
  </div>
  <div type="level2" xml:id="actus-v.-scaena-i.">
    <head>22. ACTUS V. SCAENA I.</head>
    <p>HYPOMONE, GRAPHE, IOBUS.</p>
    <p>Primum omnium hic Iobum invisimus,</p>
    <p>Aliquantulumque recreatum liquimus.</p>
    <p>(1015) Videamus ut modo se gerat vir optimus.</p>
    <p>GR. Videamus. En ultro feret sese obvium.</p>
    <p>Laetus foras egreditur, et cute nitida.</p>
    <p>Iob. Salvete, dominae, quis meam debeo fidem,</p>
    <p>Constantiam, tolerantiam, et solacium.</p>
    <p>(1020) HY. Ut est, Iobe? Ut sese habent modo res tuae?</p>
    <p>Meliuscule? IOB. Longe optime, domina mea,</p>
    <p>Longe optime, quod omnium dominus Deus</p>
    <p>Malorum et aegritudinum obliviscier</p>
    <p>Me voluit et bonis fruisci pristinis.</p>
    <p>(1025) Fecunda coniunx, fetae oves armentaque,</p>
    <p>Amici amant me et largiuntur munera.</p>
    <p>Dominus mihi restituit (ut praedixeras,</p>
    <p>Domina Graphe) omnia duplicia pro perditis.</p>
    <p>Benedictum in aevum nomen illius siet.</p>
    <p>(1030) Et Lazarus iam mortuus per angelos</p>
    <p>Subvectus, in sinu quiescit Abrahae.</p>
    <p>HY. Tibi gratulamur plurimum, et vitae tuae</p>
    <p>Reliquum tibi nos comprecamur prosperum.</p>
    <p>IOB. Faxit Deus! Me neutra, quaeso, deserat.</p>
    <p>(1035) GR. Non deseremus; fidito: revertimur,</p>
    <p>Ubi Thobian, Davida et inopes vidimus.</p>
  </div>
  <div type="level2" xml:id="actus-v.-scaena-ii.">
    <head>23. ACTUS V. SCAENA II.</head>
    <p>HYPOMONE, GRAPHE, DAVID.</p>
    <p>En gloria, qui nuper erat inglorius,</p>
    <p>Et honore comptus regio rex Israhel</p>
    <p>David fit obvius; audiamus quo modo</p>
    <p>(1040) Affectus est animo. GR. Audiamus; nos petit.</p>
    <p>DA. Ago gratias utrique vestrum maximas,</p>
    <p>Dominae meae, quae solae in adversis mihi</p>
    <p>Solacio fuistis atque praesidio.</p>
    <p>HY. Ubi Helias? DA. Subvectus est ad aethera</p>
    <p>(1045) In igneo curru atque equos per igneos.</p>
    <p>HY. Ut sese habent nunc res tuae, fili Isai?</p>
    <p>DA. Feliciter, iuxtaque multitudinem</p>
    <p>Doloris atque angustiae cordis mei</p>
    <p>Vestrae paracleses meum divinitus</p>
    <p>(1050) Iam recrearunt spiritum atque animum meum.</p>
    <p>Nam hostis meus qui persecutust hactenus</p>
    <p>Animam meam, non aliter atque mortuum</p>
    <p>Me collocavit in tenebricosis locis,</p>
    <p>Et anxiatus est meus in me spiritus.</p>
    <p>(1055) At conscidit nunc sordidum saccum meum</p>
    <p>Deus, atque me circundedit iam gaudio.</p>
    <p>Clamavi enim ad ter maximum Deum meum:</p>
    <p>Εὐεργέτην mihique semper beneficum.</p>
    <p>Qui caelitus vos misit ad solacium,</p>
    <p>(1060) Rapuitque conculcantium ex opprobrio,</p>
    <p>Misitque misericordiam verax suam,</p>
    <p>Et eruit animam meam ex leonibus.</p>
    <p>Congratulamini mihi igitur, et meo</p>
    <p>Posthac adeste, obsecro, contubernio.</p>
    <p>(1065) GR. Aderimus, haud te deseremus, fidito.</p>
    <p>Nihilominus tamen alios solabimur.</p>
    <p>HY. En qui prius caecutiebat, Thobias</p>
    <p>clare videns cum filio fit obvius.</p>
  </div>
  <div type="level2" xml:id="actus-v.-scaena-iii.">
    <head>24. ACTUS V. SCAENA III.</head>
    <p>THOBIAS cum FILIO, HYPOMONE, GRAPHE.</p>
    <p>Videone, fili, nostram Hypomenen et Graphen?</p>
    <p>(1070) FI. Vides, pater; nos convenire gestiunt.</p>
    <p>TH. O si queam quae digna sunt rependere,</p>
    <p>Et me libens et omnia mea impenderem.</p>
    <p>HY. Quis, Thobia, tibi modo animus est? Num adhuc</p>
    <p>Pusillus, ut nuperrime? TH. Minime,</p>
    <p>(1075) Domina mea, modo fortis et robustus est.</p>
    <p>Nam qui abstulit mihi lumina, is mihi reddidit</p>
    <p>Per angelum: Deus meus. HY. Qui id accidit?</p>
    <p>TH. Cum morte iam me finiendum crederem,</p>
    <p>Nihilominusque caecitatem (ut monueras)</p>
    <p>(1080) Aequanimiter ferrem, piissimus Deus</p>
    <p>Iussit suum per angelum fel illini</p>
    <p>Oculis meis. Illevit hic gnatus meus</p>
    <p>Et video, laetus restituto lumine.</p>
    <p>Expertus itaque praedico quam sit Deo</p>
    <p>(1085) Accepta sufferentia. GR. Quid ceteri</p>
    <p>Caeci atque claudi? Num valent? TH. Pulcherrime,</p>
    <p>Omnes enim vel integro sunt corpore,</p>
    <p>Vel multo habent animum modo integerrimum</p>
    <p>Et obsecrant te, Hypomona, ne se deseras</p>
    <p>(1090) Semperque sit divina tibi Graphe comes.</p>
    <p>HY. Non deseram, et semper Graphe comitabitur.</p>
    <p>Sed haec puella quae tui lateri applicat</p>
    <p>Se filii, quaenam est? Vel unde tibi comes?</p>
    <p>TH. Loquatur ipsa, seu loquatur filius,</p>
    <p>(1095) Cui copulata nuper est connubio.</p>
    <p>Tantisper ego secessero. ————</p>
  </div>
  <div type="level2" xml:id="actus-v.-scaena-iv.">
    <head>25. ACTUS V. SCAENA IV.</head>
    <p>HYPOMONE, FILIUS, SARA, GRAPHE.</p>
    <p>———— Tun’ filius</p>
    <p>Es huius optimi viri? FI. Sum filius,</p>
    <p>Veneranda domina, et haec puella uxor meast.</p>
    <p>HY. Cedat saluti. At unde pauper divitem</p>
    <p>(1100) (Ut forma et habitus indicat) sortitus es?</p>
    <p>FI. Nos pauperem vitam quidem hactenus egimus,</p>
    <p>Verum Deus tandem inopiam patris mei et</p>
    <p>Patientiam respexit, et cum eo simul</p>
    <p>Istanc puellam cum parentibus suis</p>
    <p>(1105) Solatus est. HY. Dic, quo modo? FI. Loquatur
    haec;</p>
    <p>Recenseat modum pariter et ordinem</p>
    <p>Quo gesta res, quod cuncta me perfectius</p>
    <p>Non sine dolore didicerit et experta sit.</p>
    <p>HY. Dic sine rubore, puella, quo modo Deus</p>
    <p>(1110) Stabiliit inter vos sacras has nuptias.</p>
    <p>SAR. Dicam tibi, domina mea, haud sine gemitu.</p>
    <p>Ego Sara sum (ut novit Graphe), viri Deum</p>
    <p>Timentis ipsa Raguelis filia,</p>
    <p>Quae in urbe Medorum Rages septem viris</p>
    <p>(1115) Sociata coniugio fui infeliciter,</p>
    <p>Quod eos Satan vel Asmodeus ut improbos</p>
    <p>Et impudicos nocte prima occiderit,</p>
    <p>Ne virgini non virgo ephebo nuberem.</p>
    <p>Tandem Deus me post amaras lacrimas,</p>
    <p>(1120) Post improperia et exprobrantium mihi</p>
    <p>Domesticorum et exterorum opprobria,</p>
    <p>Cum iam Deum supplex rogarem, ut vinculo</p>
    <p>improperii me absolveret, seu de super</p>
    <p>Terram eriperet et ad inferos deduceret,</p>
    <p>(1125) Miseratus est miseramque consolatus est.</p>
    <p>Et hunc virum mihi per angelum suum</p>
    <p>Adduxit ad vitae meae solacium.</p>
    <p>Nam diabolo longe propulso nos duos</p>
    <p>Iunxit pudico atque stabili connubio.</p>
    <p>(1130) Lumenque sublatum patri restituit, et</p>
    <p>Post inopiam ac post lacrimas secuta sunt</p>
    <p>Deo propitio opes et exsultatio</p>
    <p>Nostrisque summum gaudium parentibus.</p>
    <p>HY. Tibi gratulamur et tuis, mea filia,</p>
    <p>(1135) Super Dei tam praestito amplo munere.</p>
    <p>Teque admonemus insuper, ut in omnibus</p>
    <p>Vitae huius ambiguis memineris casibus</p>
    <p>Tolerantiam tibi fore necessariam.</p>
    <p>SAR. Meminero, mater, sedulo dum vixero.</p>
    <p>(1140) GR. Memineris (inquam) quod, licet iucunda sit</p>
    <p>Haec coniugalis societas, annexam habet</p>
    <p>Carnis tamen pressuram et amaritudinem,</p>
    <p>Quod in dolore liberos paritura sis</p>
    <p>Magnaque sollicitudine nutritura sis.</p>
    <p>(1145) Cum liberis dolebis ipsa dolentibus,</p>
    <p>Cum flentibus lacrimabere et cum errantibus,</p>
    <p>Quasi parturires, denuo torqueberis</p>
    <p>Et commori morientibus videberis.</p>
    <p>Quapropter opus erit tibi hac patientia,</p>
    <p>(1150) Qua praepares animam tuam πειράσματι.</p>
    <p>SAR. Acerba sunt quae mihi futura nuntias,</p>
    <p>Domina Graphe, sed quae a Deo ordinata sunt,</p>
    <p>Mihi ut aliis aequa ferenda mente sunt.</p>
    <p>GR. Recte sapis solabiturque te angelus,</p>
    <p>(1155) Qui Thobiae indicavit acceptos Deo</p>
    <p>Πειράσμασι necessario probarier.</p>
    <p>Nam quemadmodum vasa figuli fornax probat,</p>
    <p>Sic et pios tentatio et tribulatio.</p>
    <p>Verum timentibus Deum haud oberunt mala,</p>
    <p>(1160) Quod eos Deus servabit in πειράσμασι</p>
    <p>Et liberabit a malis prementibus.</p>
    <p>SAR. Laudandus est adiutor in malis Deus,</p>
    <p>Qui neutiquam sese timentes deserit.</p>
    <p>Ne vos quoque hinc nos deseratis, obsecro.</p>
    <p>(1165) HY. Non deseremus sicubi praesentia</p>
    <p>Nostra indigebitis. Pater valeat senex,</p>
    <p>Valete vos quoque, memores Patientiae.</p>
    <p>Ad pauperes iam transeundum parvulos.</p>
    <p>FI. Memores futuri magnam habemus gratiam.</p>
  </div>
  <div type="level2" xml:id="actus-v.-scaena-v.">
    <head>26. ACTUS V. SCAENA V.</head>
    <p>PAUPERES quattuor, HYPOMONE, GRAPHE,</p>
    <p>&lt;PENICHRUS cum FILIIS prophetarum&gt;.</p>
    <p>CANTIUNCULA.</p>
    <p>Iambico dimetro.</p>
    <p>(1170) Iam gratulemur, pauperes:</p>
    <p>Hypomona mater nostra adest,</p>
    <p>Per quam Deo placebimus</p>
    <p>Et dura sustinebimus</p>
    <p>Et in omnibus servabimus patientiam.</p>
    <p>(1175) HY. Quid audio? GR. Sibi gratulantur pauperes.</p>
    <p>Si nos premat fames, sitis</p>
    <p>Aut quaelibet penuria:</p>
    <p>Per hanc Deo placebimus</p>
    <p>Et dura sustinebimus.</p>
    <p>(1180) Et in omnibus servabimus patientiam.</p>
    <p>HY. Servate, filii, in omnibus patientiam.</p>
    <p>Scrabredo si nos inquinet,</p>
    <p>Aut nuditas nos urgeat:</p>
    <p>Per hanc Deo placebimus</p>
    <p>(1185) Et dura sustinebimus</p>
    <p>Et in omnibus servabimus patientiam.</p>
    <p>GR. Servate, pueri, in omnibus patientiam.</p>
    <p>Si corpori subucula</p>
    <p>Stratusve desit mollior:</p>
    <p>(1190) Per hanc Deo placebimus</p>
    <p>Et dura sustinebimus</p>
    <p>Et in omnibus servabimus patientiam.</p>
    <p>HY. Sic sustinete et abstinete, filii.</p>
    <p>Nunc alloquendi tempus est. GR. Nunc tempus est.</p>
    <p>(1195) HY. Heus filii, solito quid est quod laetius</p>
    <p>Nunc canitis? An fortuna nunc hilarior est?</p>
    <p>PE. Fortuna nobiscum nihil commune habet,</p>
    <p>Sed vos videntes alacriores reddimur.</p>
    <p>Per vestram enim exhortationem nuperam</p>
    <p>(1200) Quosdam Deus nostrum levavit inopia,</p>
    <p>Quosdam (licet nondum levarit) hac tamen</p>
    <p>Fiducia donavit ob tolerantiam, ut</p>
    <p>Mala sponte obire non gravemur pluria,</p>
    <p>Certo scientes quod Deus fidentibus</p>
    <p>(1205) Sibi neutiquam in maerore defuturus est.</p>
    <p>Quin et propheta ollae farinulam indidit,</p>
    <p>Qua dudum amara quaeque iam sunt dulcia.</p>
    <p>Speramus et pios per hanc κληροδοσίαν</p>
    <p>Nostrae inopiae auxilio fore et solacio.</p>
    <p>(1210) Hinc corda nostra sunt repleta gaudio,</p>
    <p>Laudisque cantica nostro in ore personant.</p>
    <p>HY. Sic, filii, sic vos decet tolerantia</p>
    <p>Dei patris solacium morarier.</p>
    <p>GR. Mens vestra sic, pueri, Deo subiecta sit:</p>
    <p>(1215) Ab ipso enim procedit haec patientia,</p>
    <p>In seque sperantes pater non deseret.</p>
    <p>OR. Non deseret? GR. Non deseret, nec eos quoque</p>
    <p>Quoscumque dira sustinentes viderit,</p>
    <p>Privabit umquam congruo solacio.</p>
    <p>(1220) Quocirca ad unum singuli patientiam</p>
    <p>Veneramini, amplexamini, osculamini.</p>
    <p>Adsint deinde quotquot ante invisimus,</p>
    <p>Ut simul in unum, dis inopsque, Deo canant.</p>
    <p>PE. Adeste λεπροί et exsules, caeci, greges</p>
    <p>(1225) Quoque pauperum: laeti canamus canticum.</p>
    <p><hi rend="bold">CHORVS.</hi></p>
    <p>Ex Psalmo 41.</p>
    <p>Iambico dimetro.</p>
    <p>Beatus is qui intelligit,</p>
    <p>Et super egenum et pauperem.</p>
    <p>Nam dominus in die mala</p>
    <p>Hunc liberabit pauperem.</p>
    <p><hi rend="italic">Repetitio</hi>:</p>
    <p>(1230) Nam dominus in die mala</p>
    <p>Hunc liberabit pauperem.</p>
    <p>Servabit hunc vitae Deus,</p>
    <p>Beabit in terra quoque,</p>
    <p>Nec tradet in manus truces</p>
    <p>(1235) Animam paventis hostium.</p>
    <p><hi rend="italic">Repetitio.</hi></p>
    <p>Morituro opemque conferet</p>
    <p>In lectulo aegritudinis,</p>
    <p>Quo suaviusque dormiat,</p>
    <p>Versabit aegri lectulum.</p>
    <p><hi rend="italic">Repetitio.</hi></p>
    <p>(1240) Ego dixeram, domine Deus,</p>
    <p>Te misereat animae meae.</p>
    <p>Obsecro, sana animam meam,</p>
    <p>Quod te graviter offenderim.</p>
    <p><hi rend="italic">Repetitio.</hi></p>
    <p>GREX per Epilogum.</p>
    <p>Exhibita vobis est Iobi et omnium</p>
    <p>(1245) Languentium, exsulantium, caecorum, ad haec</p>
    <p>Scholasticorum pauperum patientia et</p>
    <p>Solatium. Iam si placuimus, plaudite.</p>
  </div>
</div>
<div type="level1" xml:id="back">
  <head>Back</head>
  <p>Finis Hypomones.</p>
  <p>Permissum atque concessum est Harmanno Borculoo typographo
  Ultraiectino, ex Caesareae Maiestatis privilegio, Comediam hanc
  Hypomonen Georgii Macropedii suis typis excudere, atque nemo ausit aut
  curet alibi excudere ad quinquennium, sub poena in monimentis
  expressa, atque ubilibet terrarum distrahere, quemadmodum haec latius
  clariusque declarantur in literis eidem ab eadem Maiestate
  concessis.</p>
  <p>Datum Bruxellae. Anno Domini millesimo quingentesimo quinquagesimo
  quarto, in Maio.</p>
  <p>De la Torre.</p>
</div>
        
    </body>
</text>
</TEI>
